<html>
<meta http-equiv='Content-Type' content='text/html; charset=utf-8' />
<link rel="stylesheet" type="text/css" href="styles.css" />
<p align="justify">হযরত দাঊদ (আঃ)-এর মৃত্যুর পর সুযোগ্য পুত্র সুলায়মান তাঁর স্থলাভিষিক্ত  হন। শেষনবী মুহাম্মাদ (ছাঃ)-এর আবির্ভাবের ন্যূনাধিক দেড় হাযার বছর পূর্বে তিনি  নবী হন। সুলায়মান ছিলেন পিতার ১৯জন পুত্রের অন্যতম। আল্লাহ পাক তাকে জ্ঞানে,  প্রজ্ঞায় ও নবুঅতের সম্পদে সমৃদ্ধ করেন। এছাড়াও তাঁকে এমন কিছু নে‘মত দান করেন, যা  অন্য কোন নবীকে দান করেননি। ইমাম বাগাভী ইতিহাসবিদগণের বরাতে বলেন, সুলায়মান  (আঃ)-এর মোট বয়স হয়েছিল ৫৩ বছর। তের বছর বয়সে রাজকার্য হাতে নেন এবং শাসনের চতুর্থ  বছরে বায়তুল মুক্বাদ্দাসের নির্মাণ কাজ শুরু করেন। তিনি ৪০ বছর কাল রাজত্ব করেন <em>(মাযহারী, কুরতুবী)</em>।  তবে তিনি কত বছর বয়সে নবী হয়েছিলেন সে বিষয়ে কিছু জানা যায় না। শাম ও ইরাক অঞ্চলে  পিতার রেখে যাওয়া রাজ্যের তিনি বাদশাহ ছিলেন। তাঁর রাজ্য তৎকালীন বিশ্বের সবচেয়ে  সুখী ও শক্তিশালী রাজ্য ছিল। কুরআনে তাঁর সম্পর্কে ৭টি সূরায় ৫১টি আয়াতে বর্ণিত  হয়েছে।<a href="#_ftn1" name="_ftnref1" title="">[1]</a> আমরা সেগুলিকে একত্রিত করে কাহিনীরূপে পেশ করার  চেষ্টা পাব ইনশাআল্লাহ। </p>
  <p align="justify"><strong><a name="1"></a>বাল্যকালে সুলায়মান :</strong><strong> </strong></p>
  <p align="justify">(১) আল্লাহ পাক সুলায়মানকে তার বাল্যকালেই গভীর প্রজ্ঞা ও দূরদৃষ্টি দান  করেছিলেন। ছাগপালের মালিক ও শস্যক্ষেতের মালিকের মধ্যে পিতা হযরত দাঊদ (আঃ) যেভাবে  বিরোধ মীমাংসা করেছিলেন, বালক সুলায়মান তার চাইতে উত্তম ফায়ছালা পেশ করেছিলেন। ফলে  হযরত দাঊদ (আঃ) নিজের পূর্বের রায় বাতিল করে পুত্রের দেওয়া প্রস্তাব গ্রহণ করেন ও  সে মোতাবেক রায় দান করেন। </p>
  <p align="justify">উক্ত ঘটনার প্রতি ইঙ্গিত করে আললাহ বলেন, </p>
  <p align="justify" dir="RTL">وَدَاوُودَ وَسُلَيْمَانَ إِذْ  يَحْكُمَانِ فِي الْحَرْثِ إِذْ نَفَشَتْ  فِيْهِ  غَنَمُ الْقَوْمِ وَكُنَّا  لِحُكْمِهِمْ شَاهِدِيْنَ- فَفَهَّمْنَاهَا سُلَيْمَانَ  وَكُلاًّ  آتَيْنَا حُكْماً وَّعِلْماً  (الأنبياء ৭৮-৭৯)-<span dir="LTR"> </span><span dir="LTR"><span dir="LTR"> </span> </span><span dir="LTR"> </span></p>
  <p align="justify">‘আর স্মরণ কর দাঊদ ও সুলায়মানকে, যখন তারা একটি শস্যক্ষেত সম্পর্কে বিচার  করছিল, যাতে রাত্রিকালে কারু মেষপাল ঢুকে পড়েছিল। আর তাদের বিচারকার্য আমাদের  সম্মুখেই হচ্ছিল’। ‘অতঃপর আমরা সুলায়মানকে মোকদ্দমাটির ফায়ছালা বুঝিয়ে দিলাম এবং  আমরা উভয়কে প্রজ্ঞা ও জ্ঞান দান করেছিলাম’ <em>(আম্বিয়া ২১/৭৮-৭৯)</em>। </p>
  <p align="justify">ছোটবেলা থেকেই জ্ঞান ও প্রজ্ঞায় ভূষিত সুলায়মানকে পরবর্তীতে যথার্থভাবেই  পিতার সিংহাসনের উত্তরাধিকারী করা হয়। যেমন আল্লাহ বলেন, <span dir="RTL">وَوَرِثَ سُلَيْمَانُ دَاوُودَ</span><span dir="LTR"> </span><span dir="LTR"> </span> ‘সুলায়মান দাঊদের  উত্তরাধিকারী হয়েছিলেন’ <em>(নমল ২৭/১৬)</em>। অন্যত্র আল্লাহ বলেন, <span dir="RTL">وَوَهَبْنَا لِدَاوُودَ سُلَيْمَانَ  نِعْمَ الْعَبْدُ إِنَّهُ  أَوَّابٌ (ص ৩০)-</span><span dir="LTR"> </span><span dir="LTR"> </span> ‘আমরা দাঊদের জন্য সুলায়মানকে দান  করেছিলাম। কতই না সুন্দর বান্দা সে এবং সে ছিল (আমার প্রতি) সদা প্রত্যাবর্তনশীল’ <em>(ছোয়াদ ৩৮/৩০)</em>। </p>
  <p align="justify">(২) আরেকটি ঘটনা হাদীছে বর্ণিত হয়েছে, যা নিম্নরূপ: ‘দু’জন মহিলার দু’টি  বাচ্চা ছিল। একদিন নেকড়ে বাঘ এসে একটি বাচ্চাকে নিয়ে যায়। তখন প্রত্যেকে বলল যে,  তোমার বাচ্চা নিয়ে গেছে। যেটি আছে ওটি আমার বাচ্চা। বিষয়টি ফায়ছালার জন্য দুই  মহিলা খলীফা দাঊদের কাছে এলো। তিনি বয়োজ্যেষ্ঠ মহিলার পক্ষে রায় দিলেন। তখন তারা  বেরিয়ে সুলায়মানের কাছে এলো এবং সবকথা খুলে বলল। সুলায়মান তখন একটি ছুরি আনতে  বললেন এবং বাচ্চাটাকে দু’টুকরা করে দু’মহিলাকে দিতে চাইলেন। তখন বয়োকনিষ্ঠ মহিলাটি  বলল, <em>ইয়ারহামুকাল্লাহু</em> ‘আল্লাহ আপনাকে অনুগ্রহ করুন’ বাচ্চাটি ঐ মহিলার।  তখন সুলায়মান কনিষ্ঠ মহিলার পক্ষে রায় দিলেন’।<a href="#_ftn2" name="_ftnref2" title="">[2]</a> </p>
  <p align="justify"><strong><a name="2" id="2"></a>সুলায়মানের বৈশিষ্ট্য সমূহ :</strong> </p>
  <p align="justify">দাঊদ (আঃ)-এর ন্যায় সুলায়ামন (আঃ)-কেও আল্লাহ বিশেষ কিছু বৈশিষ্ট্য দান  করেছিলেন, যা আর কাউকে দান করেননি। যেমন: (১) বায়ু প্রবাহ অনুগত হওয়া (২) তামাকে  তরল ধাতুতে পরিণত করা (৩) জিনকে অধীনস্ত করা (৪) পক্ষীকূলকে অনুগত করা (৫) পিপীলিকার  ভাষা বুঝা (৬) অতুলনীয় সাম্রাজ্য দান করা (৭) প্রাপ্ত অনুগ্রহ রাজির হিসাব না  রাখার অনুমতি পাওয়া। নিম্নে বিস্তারিতভাবে বর্ণিত হ’ল: </p>
  <p align="justify"><strong>১.</strong> বায়ু প্রবাহকে  তাঁর অনুগত করে দেওয়া হয়েছিল। তাঁর হুকুম মত বায়ু তাঁকে তাঁর ইচ্ছামত স্থানে বহন  করে নিয়ে যেত। তিনি সদলবলে বায়ুর পিঠে নিজ সিংহাসনে সওয়ার হয়ে দু’মাসের পথ একদিনে  পৌঁছে যেতেন। যেমন আল্লাহ বলেন,  <span dir="RTL">وَلِسُلَيْمَانَ  الرِّيحَ غُدُوُّهَا شَهْرٌ  وَرَوَاحُهَا شَهْرٌ...-(سبا ৩৪)-</span><span dir="RTL" lang="AR-SA"> </span></p>
  <p align="justify"><span dir="LTR"> </span><span dir="LTR"> </span>‘এবং আমরা সুলায়মানের অধীন  করে দিয়েছিলাম বায়ুকে, যা সকালে এক মাসের পথ ও বিকালে এক মাসের পথ অতিক্রম করত...’ <em>(সাবা ৩৪/১২)</em>। </p>
  <p align="justify">উল্লেখ্য যে, ইবনু আববাস (রাঃ)-এর নামে যে কথা বর্ণিত হয়েছে যে, মানুষ ও  জিনের চার লক্ষ আসন বিশিষ্ট বিশাল বহর নিয়ে সুলায়মান বায়ু প্রবাহে যাত্রা করতেন  এবং সারা পথ ছালাতে রত থাকতেন ও এই মহা নে‘মত প্রদানের জন্য আল্লাহর শুকরিয়া আদায়  করতেন। এত দ্রুত চলা সত্ত্বেও বায়ু তরঙ্গে তাঁদের উপরে কোনরূপ চাপ সৃষ্টি হ’ত না  এবং রোদ বৃষ্টি থেকে রক্ষার জন্য মাথার উপর দিয়ে লাখ লাখ পাখি তাদেরকে ছায়া করে  যেত’ ইত্যাদি যেসব কথা তাফসীরের কেতাব সমূহে বর্ণিত হয়েছে তার সবই ভিত্তিহীন ইস্রাঈলী  উপকথা মাত্র। </p>
  <p align="justify">আল্লাহ বলেন, </p>
  <p align="justify" dir="RTL">وَلِسُلَيْمَانَ  الرِّيحَ عَاصِفَةً تَجْرِيْ  بِأَمْرِهِ إِلَى  الْأَرْضِ الَّتِيْ بَارَكْنَا فِيْهَا وَكُنَّا  بِكُلِّ  شَيْءٍ عَالِمِيْنَ- (الأنبياء ৮১)-<span dir="LTR"> </span><span dir="LTR"><span dir="LTR"> </span> </span><span dir="LTR"> </span></p>
  <p align="justify">‘আর আমরা সুলায়মানের অধীন করে দিয়েছিলাম প্রবল বায়ুকে। যা তার আদেশে  প্রবাহিত হ’ত ঐ দেশের দিকে, যেখানে আমরা কল্যাণ রেখেছি। আর আমরা সকল বিষয়ে সম্যক  অবগত রয়েছি’ <em>(আম্বিয়া ২১/৮১)</em>। অন্যত্র আল্লাহ উক্ত বায়ুকে <span dir="RTL">رُخَاء</span><span dir="LTR"> </span><span dir="LTR"> </span>  বলেছেন <em>(ছোয়াদ ৩৮/৩৬)</em>। যার অর্থ মৃদু বায়ু, যা শূন্যে তরঙ্গ-সংঘাত  সৃষ্টি করে না। <span dir="RTL">عَاصِفَة</span><span dir="RTL">ٌ</span><span dir="LTR"> </span><span dir="LTR"> </span> ও <span dir="RTL">رُخَاء</span><span dir="LTR"> </span><span dir="LTR"> </span>  দু’টি বিশেষণের সমন্বয় এভাবে হ’তে পারে যে,  কোনরূপ তরঙ্গ সংঘাত সৃষ্টি না করে তীব্র বেগে বায়ু প্রবাহিত হওয়াটা ছিল আল্লাহর  বিশেষ রহমত এবং সুলায়মানের অন্যতম মু‘জেযা। </p>
  <p align="justify">উল্লেখ্য  যে, হাসান বাছরীর নামে যেকথা বলা হয়ে থাকে যে, একদিন ঘোড়া তদারকি করতে গিয়ে সুলায়মানের  আছরের ছালাত ক্বাযা হয়ে যায়। সেই ক্ষোভে তিনি সব ঘোড়া যবেহ করে দেন। ফলে তার  বিনিময়ে আল্লাহ তাঁকে পুরস্কার স্বরূপ বায়ু প্রবাহকে অনুগত করে দেন বলে যেকথা  তাফসীরের কেতাবসমূহে চালু আছে, তার কোন ভিত্তি নেই। এগুলি হিংসুক ইহুদীদের রটনা  মাত্র।<a href="#_ftn3" name="_ftnref3" title="">[3]</a> </p>
  <p align="justify"><strong>২.</strong> তামার ন্যায়  শক্ত পদার্থকে আল্লাহ সুলায়মানের জন্য তরল ধাতুতে পরিণত করেছিলেন। যেমন আল্লাহ  বলেন, <span dir="RTL">وَأَسَلْنَا لَهُ عَيْنَ الْقِطْرِ... </span><span dir="LTR"> </span><span dir="LTR"> </span> ‘আমরা তার জন্য গলিত তামার একটি ঝরণা প্রবাহিত করেছিলাম...’ <em>(সাবা ৩৪/১২)</em>। এর  দ্বারা বুঝা যায় যে, ঐ গলিত ধাতু উত্তপ্ত ছিল না। বরং তা দিয়ে অতি সহজে পাত্রাদি  তৈরী করা যেত। সুলায়মানের পর থেকেই তামা গলিয়ে পাত্রাদি তৈরী করা শুরু হয় বলে  কুরতুবী বর্ণনা করেছেন। পিতা দাঊদের জন্য ছিল লোহা গলানোর মু‘জেযা এবং পুত্র সুলায়মানের  জন্য ছিল তামা গলানোর মু‘জেযা। আর এজন্যেই আয়াতের শেষে আল্লাহ বলেন, <span dir="RTL">إِعْمَلُوا  آلَ دَاوُودَ شُكْراً  وَقَلِيلٌ مِّنْ عِبَادِيَ الشَّكُورُ</span><span dir="LTR"> </span><span dir="LTR"> </span> ‘হে দাঊদ পরিবার!  কৃতজ্ঞতা সহকারে তোমরা কাজ করে যাও। বস্ত্ততঃ আমার বান্দাদের মধ্যে অল্প সংখ্যকই  কৃতজ্ঞ’ <em>(সাবা ৩৪/১৩)</em>। </p>
  <p align="justify"><strong><a name="3" id="3"></a>দু’টি সূক্ষ্মতত্ত্ব : </strong><strong> </strong></p>
  <p align="justify">(ক) দাঊদ (আঃ)-এর জন্য আল্লাহ তা‘আলা সর্বাধিক শক্ত ও ঘন পদার্থ লোহাকে নরম  ও সুউচ্চ পর্বতমালাকে অনুগত করে দিয়েছিলেন। পক্ষান্তরে সুলায়মান (আঃ)-এর জন্য  আল্লাহ শক্ত তামাকে গলানো এবং বায়ু, জিন ইত্যাদি এমন সূক্ষ্মাতিসূক্ষ্ম বস্ত্তকে  অনুগত করে দিয়েছিলেন, যা চোখেও দেখা যায় না। এর দ্বারা বুঝানো হয়েছে যে, আল্লাহর  শক্তি বড়-ছোট সবকিছুর মধ্যে পরিব্যাপ্ত। </p>
  <p align="justify">(খ) এখানে আরেকটি বিষয়ে ইঙ্গিত রয়েছে যে, আল্লাহর তাক্বওয়াশীল অনুগত  বান্দারা আল্লাহর হুকুমে বিশ্বচরাচরের সকল সৃষ্টির উপরে আধিপত্য করতে পারে এবং  সবকিছুকে বশীভূত করে তা থেকে খিদমত নিতে পারে। </p>
  <p align="justify"><strong>৩.</strong> জিনকে তাঁর অধীন  করে দিয়েছিলেন। যেমন আল্লাহ বলেন, <span dir="RTL">وَمِنَ الْجِنِّ مَن  يَّعْمَلُ بَيْنَ يَدَيْهِ  بِإِذْنِ رَبِّهِ...(سبا  ১২)-</span><span dir="LTR"> </span><span dir="LTR"> </span> ‘আর জিনের মধ্যে কিছুসংখ্যক তার (সুলায়মানের) সম্মুখে  কাজ করত তার পালনকর্তার (আল্লাহর) আদেশে...’ <em>(সাবা ৩৪/১২)</em>। </p>
  <p align="justify">অন্যত্র  আল্লাহ বলেন, </p>
  <p align="justify" dir="RTL"><span dir="LTR"> </span>وَمِنَ  الشَّيَاطِيْنِ مَنْ يَّغُوْصُوْنَ  لَهُ وَيَعْمَلُوْنَ  عَمَلاً دُوْنَ ذَلِكَ  وَكُنَّا لَهُمْ حَافِظِيْنَ-(الأنبياء  ৮২)-<span dir="LTR"> </span></p>
  <p align="justify">‘এবং  আমরা তার অধীন করে দিয়েছিলাম শয়তানদের কতককে, যারা তার জন্য ডুবুরীর কাজ করত এবং  এছাড়া অন্য আরও কাজ করত। আমরা তাদেরকে নিয়ন্ত্রণ করতাম’ <em>(আম্বিয়া ২১/৮২)</em>। </p>
  <p align="justify">অন্যত্র  বলা হয়েছে, </p>
  <p align="justify" dir="RTL">وَالشَّيَاطِيْنَ كُلَّ  بَنَّاءٍ وَّغَوَّاصٍ- وَآخَرِيْنَ مُقَرَّنِيْنَ فِي  الْأَصْفَادِ- (ص ৩৭-৩৮)-<span dir="LTR"> </span></p>
  <p align="justify">‘আর  সকল শয়তানকে তার অধীন করে দিলাম, যারা ছিল প্রাসাদ নির্মাণকারী ও ডুবুরী’। ‘এবং  অন্য আরও অনেককে অধীন করে দিলাম, যারা আবদ্ধ থাকত শৃংখলে’ <em>(ছোয়াদ ৩৮/৩৭-৩৮)</em>। </p>
  <p align="justify">বস্ত্ততঃ  জিনেরা সাগরে ডুব দিয়ে তলদেশ থেকে মূল্যবান মণি-মুক্তা, হীরা-জহরত তুলে আনত এবং সুলায়মানের  হুকুমে নির্মাণ কাজ সহ যেকোন কাজ করার জন্য সদা প্রস্ত্তত থাকত। ঈমানদার জিনেরা তো  ছওয়াবের নিয়তে স্বেচ্ছায় আনুগত্য করত। কিন্তু দুষ্ট জিনগুলো বেড়ীবদ্ধ অবস্থায় সুলায়মানের  ভয়ে কাজ করত। এই অদৃশ্য শৃংখল কেমন ছিল, তা কল্পনা করার দরকার নেই। আদেশ পালনে  সদাপ্রস্ত্তত থাকাটাও এক প্রকার শৃংখলবদ্ধ থাকা  বৈ কি! </p>
  <p align="justify">‘শয়তান’  হচ্ছে আগুন দ্বারা সৃষ্ট বুদ্ধি ও চেতনা সম্পন্ন এক প্রকার সূক্ষ্ম দেহধারী জীব।  জিনের মধ্যকার অবাধ্য ও কাফির জিনগুলিকেই মূলতঃ ‘শয়তান’ নামে অভিহিত করা হয়। আয়াতে  ‘শৃংখলবদ্ধ’ কথাটি এদের জন্যেই বলা হয়েছে। আল্লাহর নিয়ন্ত্রণে থাকায় এরা সুলায়মানের  কোন ক্ষতি করতে পারত না। বরং সর্বদা তাঁর হুকুম পালনের জন্য প্রস্ত্তত থাকত। তাদের  বিভিন্ন কাজের মধ্যে আল্লাহ নিজেই কয়েকটি কাজের কথা উল্লেখ করেছেন। যেমন, </p>
  <p align="justify" dir="RTL">يَعْمَلُوْنَ  لَهُ مَا  يَشَآءُ مِنْ  مَّحَارِيْبَ وَتَمَاثِيْلَ وَجِفَانٍ  كَالْجَوَابِ وَقُدُوْرٍ رَّاسِيَاتٍ...  (سبا ১৩)-<span lang="AR-SA"> </span></p>
  <p align="justify"><span dir="LTR"> </span><span dir="LTR"> </span>‘তারা সুলায়মানের ইচ্ছানুযায়ী  দুর্গ, ভাষ্কর্য, হাউয সদৃশ বৃহদাকার পাত্র এবং চুল্লীর উপরে স্থাপিত বিশাল ডেগ  নির্মাণ করত...’ <em>(সাবা ৩৪/১৩)</em>। উল্লেখ্য যে, <span dir="RTL">تماثيل</span><span dir="LTR"> </span><span dir="LTR"> </span> তথা ভাষ্কর্য কিংবা চিত্র ও  প্রতিকৃতি অংকন বা স্থাপন যদি গাছ বা প্রাকৃতিক দৃশ্যের হয়, তাহ’লে ইসলামে তা  জায়েয রয়েছে। কিন্তু যদি তা প্রাণীদেহের হয়, তবে তা নিষিদ্ধ। </p>
  <p align="justify"><strong>৪.</strong> পক্ষীকুলকে সুলায়মানের  অনুগত করে দেওয়া হয়েছিল এবং তিনি তাদের ভাষা বুঝতেন। যেমন আল্লাহ বলেন, </p>
  <p align="justify" dir="RTL"><span dir="LTR"> </span>وَوَرِثَ  سُلَيْمَانُ دَاوُودَ وَقَالَ  يَا أَيُّهَا النَّاسُ عُلِّمْنَا مَنطِقَ الطَّيْرِ  وَأُوتِينَا مِن كُلِّ شَيْءٍ إِنَّ  هَذَا لَهُوَ الْفَضْلُ  الْمُبِيْنُ<span dir="LTR"> </span><span dir="LTR"><span dir="LTR"> </span> ু</span><span dir="RTL"> </span><span dir="RTL"> </span> (نمل ১৬)-<span dir="LTR"> </span></p>
  <p align="justify">‘সুলায়মান  দাঊদের উত্তরাধিকারী হয়েছিল এবং বলেছিল, হে লোক সকল! আমাদেরকে পক্ষীকুলের ভাষা  শিক্ষা দেওয়া হয়েছে এবং আমাদেরকে সবকিছু দেওয়া হয়েছে। নিশ্চয়ই এটি একটি সুস্পষ্ট  শ্রেষ্ঠত্ব’ <em>(নমল ২৭/১৬)</em>। </p>
  <p align="justify">পক্ষীকুল  তাঁর হুকুমে বিভিন্ন কাজ করত। সবচেয়ে বড় কথা এই যে, রাষ্ট্রীয় গুরুত্বপূর্ণ পত্র  তিনি হুদহুদ পাখির মাধ্যমে পার্শ্ববর্তী ‘সাবা’ রাজ্যের রাণী বিলক্বীসের কাছে  প্রেরণ করেছিলেন। এ ঘটনা পরে বিবৃত হবে। </p>
  <p align="justify"><strong>৫.</strong> পিপীলিকার ভাষাও তিনি  বুঝতেন। যেমন আল্লাহ বলেন, </p>
  <p align="justify" dir="RTL">حَتَّى إِذَا  أَتَوْا عَلَى وَادِي النَّمْلِ قَالَتْ  نَمْلَةٌ يَا أَيُّهَا النَّمْلُ ادْخُلُوْا  مَسَاكِنَكُمْ لاَ يَحْطِمَنَّكُمْ سُلَيْمَانُ وَجُنُودُهُ وَهُمْ  لاَ يَشْعُرُوْنَ- فَتَبَسَّمَ ضَاحِكاً  مِّن قَوْلِهَا...- (نمل ১৮-১৯)-<span dir="LTR"> </span><span dir="LTR"><span dir="LTR"> </span> </span><span dir="LTR"> </span></p>
  <p align="justify">‘অবশেষে  সুলায়মান তার সৈন্যদল নিয়ে পিপীলিকা অধ্যুষিত উপত্যকায় পৌঁছল। তখন পিপীলিকা (নেতা)  বলল, হে পিপীলিকা দল! তোমরা স্ব স্ব গৃহে প্রবেশ কর। অন্যথায় সুলায়মান ও তার  বাহিনী অজ্ঞাতসারে তোমাদের পিষ্ট করে ফেলবে’। ‘তার এই কথা শুনে সুলায়মান মুচকি  হাসল... <em>(নমল ২৭/১৮-১৯)</em>। </p>
  <p align="justify"><strong>৬.</strong> তাঁকে এমন সাম্রাজ্য  দান করা হয়েছিল, যা পৃথিবীতে আর কাউকে দান করা হয়নি। এজন্য আল্লাহর হুকুমে তিনি  আল্লাহর নিকটে প্রার্থনা করেছিলেন। যেমন আল্লাহ বলেন, </p>
  <p align="justify" dir="RTL">قَالَ  رَبِّ اغْفِرْ لِيْ  وَهَبْ لِيْ مُلْكاً لاَّ  يَنْبَغِي  لِأَحَدٍ مِّنْ بَعْدِيْ إِنَّكَ  أَنْتَ  الْوَهَّابُ-<span dir="LTR"> </span><span dir="LTR"><span dir="LTR"> </span> </span><span dir="RTL"> </span><span dir="RTL"> </span>(ص ৩৫)-<span lang="AR-SA"> </span></p>
  <p align="justify"><span dir="LTR"> </span><span dir="LTR"> </span>‘সুলায়মান বলল, হে আমার পালনকর্তা!  আমাকে ক্ষমা কর এবং আমাকে এমন এক সাম্রাজ্য দান কর, যা আমার পরে আর কেউ যেন না  পায়। নিশ্চয়ই তুমি মহান দাতা’ <em>(ছোয়াদ ৩৮/৩৫)</em>। </p>
  <p align="justify">উল্লেখ্য  যে, পয়গম্বরগণের কোন দো‘আ আল্লাহর অনুমতি ব্যতিরেকে হয় না। সে হিসাবে হযরত সুলায়মান  (আঃ) এ দো‘আটিও আল্লাহ তা‘আলার অনুমতিক্রমেই করেছিলেন। কেবল ক্ষমতা লাভ এর  উদ্দেশ্য ছিল না। বরং এর পিছনে আল্লাহর বিধানাবলী বাস্তবায়ন করা এবং তাওহীদের  ঝান্ডাকে সমুন্নত করাই মূল উদ্দেশ্য ছিল। কেননা আল্লাহ জানতেন যে, রাজত্ব লাভের পর  সুলায়মান তাওহীদ ও ইনছাফ প্রতিষ্ঠার জন্যই কাজ করবেন এবং তিনি কখনোই অহংকারের  বশীভূত হবেন না। তাই তাঁকে এরূপ দো‘আর অনুমতি দেওয়া হয় এবং সে দো‘আ সর্বাংশে কবুল  হয়। </p>
  <p align="justify">ইসলামে  নেতৃত্ব ও শাসন ক্ষমতা চেয়ে নেওয়া নিষিদ্ধ। আল্লামা জুবাঈ বলেন, আল্লাহর  অনুমতিক্রমেই তিনি এটা চেয়েছিলেন। কেননা নবীগণ আল্লাহর হুকুম ব্যতীত কোন সুফারিশ  করতে পারেন না। তাছাড়া এটা বলাও সঙ্গত হবে যে, আল্লাহ তা‘আলা তাকে জানিয়ে  দিয়েছিলেন যে, বর্তমানে (জাদু দ্বারা বিপর্যস্ত এই দেশে) তুমি ব্যতীত দ্বীনের জন্য  কল্যাণকর এবং যথার্থ শাসনের যোগ্যতা অন্য কারু মধ্যে নেই। অতএব তুমি প্রার্থনা  করলে আমি তোমাকে তা দান করব।’ সেমতে তিনি দো‘আ করেন ও আল্লাহ তাকে তা প্রদান করেন।<a href="#_ftn4" name="_ftnref4" title="">[4]</a> </p>
  <p align="justify"><strong>৭.</strong> প্রাপ্ত অনুগ্রহরাজির  হিসাব রাখা বা না রাখার অনুমতি প্রদান। আল্লাহ পাক হযরত সুলায়মান (আঃ)-এর রাজত্ব  লাভের দো‘আ কবুল করার পরে তার প্রতি বায়ু, জিন, পক্ষীকুল ও জীব-জন্তু সমূহকে অনুগত  করে দেন। অতঃপর বলেন, </p>
  <p align="justify" dir="RTL"><span dir="LTR"> </span>هَذَا عَطَاؤُنَا  فَامْنُنْ  أَوْ أَمْسِكْ بِغَيْرِ حِسَابٍ،  وَإِنَّ  لَهُ عِنْدَنَا لَزُلْفَى  وَحُسْنَ  مَآبٍ-<span dir="LTR"> </span><span dir="LTR"><span dir="LTR"> </span> </span><span dir="RTL"> </span><span dir="RTL"> </span>(ص ৩৯-৪০)-<span lang="AR-SA"> </span></p>
  <p align="justify"><span dir="LTR"> </span><span dir="LTR"> </span>‘এসবই আমার অনুগ্রহ। অতএব এগুলো  তুমি কাউকে দাও অথবা নিজে রেখে দাও, তার কোন হিসাব দিতে হবে না’। ‘নিশ্চয়ই তার (সুলায়মানের)  জন্য আমার কাছে রয়েছে নৈকট্য ও শুভ পরিণতি’ <em>(ছোয়াদ ৩৮/৩৯-৪০)</em>। </p>
  <p align="justify">বস্ত্ততঃ  এটি ছিল সুলায়মানের আমানতদারী ও বিশ্বস্ততার প্রতি আল্লাহর পক্ষ হ’তে প্রদত্ত  একপ্রকার সনদপত্র। পৃথিবীর কোন ব্যক্তির জন্য সরাসরি আল্লাহর পক্ষ থেকে এ ধরনের  কোন সত্যায়নপত্র নাযিল হয়েছে বলে জানা যায় না। অথচ এই মহান নবী সম্পর্কে  ইহুদী-নাছারা বিদ্বানরা বাজে কথা রটনা করে থাকে। </p>
  <p align="justify"><strong><a name="4" id="4"></a>সুলায়মানের জীবনে উল্লেখযোগ্য ঘটনাবলী :</strong> </p>
  <p align="justify"><strong><a name="5" id="5"></a>(১)</strong> <strong>ন্যায় বিচারের ঘটনা  :</strong> ছাগপালের মালিক ও শস্যক্ষেতের মালিকের মধ্যকার বিরোধ মীমাংসায় তাঁর দেওয়া  প্রস্তাব বাদশাহ দাঊদ (আঃ) গ্রহণ করেন ও নিজের দেওয়া পূর্বের রায় বাতিল করে পুত্র সুলায়মানের  দেওয়া পরামর্শ অনুযায়ী রায় দেন ও তা কার্যকর করেন। এটি ছিল সুলায়মানের বাল্যকালের  ঘটনা, যা আল্লাহ পবিত্র কুরআনে বর্ণনা করেছেন <em>(দ্র: আম্বিয়া  ২১/৭৮-৭৯)</em>। এ ঘটনা আমরা দাঊদ  (আঃ)-এর কাহিনীতে বলে এসেছি। </p>
  <p align="justify"><strong><a name="6" id="6"></a>(২)</strong> <strong>পিপীলিকার ঘটনা :</strong> হযরত সুলায়মান (আঃ) একদা তাঁর বিশাল সেনাবাহিনী সহ একটি এলাকা অতিক্রম করছিলেন। ঐ  সময় তাঁর সাথে জিন, মানুষ পক্ষীকুল ছিল। যে এলাকা দিয়ে তাঁরা যাচ্ছিলেন সে এলাকায়  বালির ঢিবি সদৃশ পিপীলিকাদের বহু বসতঘর ছিল। সুলায়মান বাহিনীকে আসতে দেখে  পিপীলিকাদের সর্দার তাদেরকে বলল, তোমরা শীঘ্র পালাও। নইলে পাদপিষ্ট হয়ে শেষ হয়ে  যাবে। সুলায়মান (আঃ) পিপীলিকাদের এই বক্তব্য শুনতে পেলেন। এ বিষয়ে কুরআনী বর্ণনা  নিম্নরূপ: </p>
  <p align="justify" dir="RTL">وَوَرِثَ سُلَيْمَانُ دَاوُودَ وَقَالَ  يَا أَيُّهَا النَّاسُ عُلِّمْنَا مَنطِقَ الطَّيْرِ  وَأُوتِينَا مِن كُلِّ شَيْءٍ إِنَّ  هَذَا لَهُوَ الْفَضْلُ  الْمُبِينُ- وَحُشِرَ لِسُلَيْمَانَ  جُنُودُهُ  مِنَ الْجِنِّ وَالْإِنسِ  وَالطَّيْرِ فَهُمْ يُوزَعُونَ- حَتَّى  إِذَا أَتَوْا عَلَى وَادِي النَّمْلِ  قَالَتْ نَمْلَةٌ يَا  أَيُّهَا النَّمْلُ ادْخُلُوا مَسَاكِنَكُمْ  لاَ يَحْطِمَنَّكُمْ سُلَيْمَانُ وَجُنُودُهُ وَهُمْ  لاَ يَشْعُرُونَ- فَتَبَسَّمَ  ضَاحِكاً مِّن قَوْلِهَا وَقَالَ رَبِّ  أَوْزِعْنِي أَنْ أَشْكُرَ نِعْمَتَكَ  الَّتِي أَنْعَمْتَ عَلَيَّ  وَعَلَى وَالِدَيَّ وَأَنْ  أَعْمَلَ صَالِحاً  تَرْضَاهُ وَأَدْخِلْنِي بِرَحْمَتِكَ  فِي عِبَادِكَ الصَّالِحِينَ- (نمل  ১৬-১৯)-<span lang="AR-SA"> </span></p>
  <p align="justify"><span dir="LTR"> </span><span dir="LTR"> </span>‘সুলায়মান দাঊদের স্থলাভিষিক্ত হ’ল  এবং বলল, হে লোক সকল! আমাদেরকে পক্ষীকুলের ভাষা শিক্ষা দেওয়া হয়েছে এবং আমাদেরকে  সবকিছু দেওয়া হয়েছে। নিশ্চয়ই এটি একটি সুস্পষ্ট শ্রেষ্ঠত্ব’ <em>(নমল ১৬)</em>। ‘অতঃপর সুলায়মানের  সম্মুখে তার সোনাবাহিনীকে সমবেত করা হ’ল জিন, মানুষ ও পক্ষীকুলকে। তারপর তাদেরকে  বিভিন্ন ব্যুহে বিভক্ত করা হ’ল’ <em>(১৭)</em>। ‘অতঃপর যখন তারা একটি পিপীলিকা অধ্যুষিত এলাকায় উপনীত  হ’ল, তখন এক পিপীলিকা বলল, ‘হে পিপীলিকা দল! তোমরা তোমাদের গৃহে প্রবেশ কর।  অন্যথায় সুলায়মান ও তার বাহিনী অজ্ঞাতসারে তোমদেরকে পিষ্ট করে ফেলবে’ <em>(১৮)</em>। ‘তার কথা শুনে সুলায়মান  মুচকি হাসল এবং বলল, ‘হে আমার পালনকর্তা! তুমি আমাকে ক্ষমতা দাও, যেন আমি তোমার  নে‘মতের শুকরিয়া আদায় করতে পারি, যা তুমি আমাকে ও আমার পিতা-মাতাকে দান করেছ এবং  যাতে আমি তোমার পসন্দনীয় সৎকর্মাদি করতে পারি এবং তুমি আমাকে  নিজ   অনুগ্রহে  তোমার  সৎকর্মশীল   বান্দাদের অন্তর্ভুক্ত কর’ <em>(নমল ২৭/১৬-১৯)</em>। </p>
  <p align="justify">উপরোক্ত  আয়াতগুলিতে প্রমাণিত হয় যে, সুলায়মান (আঃ) কেবল পাখির ভাষা নয়, বরং সকল জীবজন্তু  এমনকি ক্ষুদ্র পিঁপড়ার কথাও বুঝতেন। এজন্য তিনি মোটেই গর্ববোধ না করে বরং আল্লাহর  অনুগ্রহের প্রতি শুকরিয়া আদায় করেন এবং   নিজেকে  যাতে  আল্লাহ   অন্যান্য  সৎকর্মশীলদের    অন্তর্ভুক্ত করেন সে প্রার্থনা করেন। এখানে  আরেকটি বিষয় প্রমাণিত হয় যে, তিনি কেবল জিন-ইনসানের নয় বরং তাঁর সময়কার সকল  জীবজন্তুরও নবী ছিলেন। তাঁর নবুঅতকে সবাই স্বীকার করত এবং সকলে তাঁর প্রতি আনুগত্য  পোষণ করত। যদিও জিন ও ইনসান ব্যতীত অন্য প্রাণী শরী‘আত পালনের হকদার নয়। </p>
  <p align="justify"><strong><a name="7" id="7"></a>(৩)</strong> <strong>‘হুদহুদ’ পাখির ঘটনা  :</strong> হযরত সুলায়মান (আঃ) আল্লাহর হুকুমে পক্ষীকুলের আনুগত্য লাভ করেন। একদিন তিনি  পক্ষীকুলকে ডেকে একত্রিত করেন ও তাদের ভাল-মন্দ খোঁজ-খবর নেন। তখন দেখতে পেলেন যে,  ‘হুদহুদ’ পাখিটা নেই। তিনি অনতিবিলম্বে তাকে ধরে আনার জন্য কড়া নির্দেশ জারি  করলেন। সাথে তার অনুপস্থিতির উপযুক্ত কারণ দর্শানোর নোটিশ জারি করলেন। উক্ত ঘটনা  কুরআনের ভাষায় নিম্নরূপ: </p>
  <p align="justify" dir="RTL">وَتَفَقَّدَ الطَّيْرَ فَقَالَ  مَا لِيَ  لاَ أَرَى  الْهُدْهُدَ أَمْ كَانَ مِنَ  الْغَائِبِينَ- لَأُعَذِّبَنَّهُ عَذَاباً  شَدِيداً أَوْ لَأَذْبَحَنَّهُ أَوْ لَيَأْتِيَنِّي  بِسُلْطَانٍ مُّبِينٍ- فَمَكَثَ غَيْرَ بَعِيدٍ  فَقَالَ أَحَطْتُ بِمَا  لَمْ تُحِطْ بِهِ وَجِئْتُكَ مِنْ  سَبَإٍ بِنَبَإٍ يَّقِينٍ-  (نمل ২০-২২)- <span lang="AR-SA"> </span></p>
  <p align="justify"><span dir="LTR"> </span><span dir="LTR"> </span>‘সুলায়মান পক্ষীকুলের খোঁজ-খবর  নিল। অতঃপর বলল, কি হ’ল হুদহুদকে দেখছি না যে? না-কি সে অনুপস্থিত’ <em>(নমল ২০)</em>। সে বলল, ‘আমি অবশ্যই  তাকে কঠোর শাস্তি দেব কিংবা যবহ করব অথবা সে উপস্থিত করবে উপযুক্ত কারণ’ <em>(২১)</em>। ‘কিছুক্ষণ পরেই হুদহুদ  এসে হাযির হয়ে বলল, (হে বাদশাহ!) আপনি যে বিষয়ে অবগত নন, আমি তা অবগত হয়েছি। আমি  আপনার নিকটে ‘সাবা’ থেকে নিশ্চিত সংবাদ নিয়ে আগমন করেছি’ <em>(নমল ২৭/২০-২২)</em>। </p>
  <p align="justify">এ  পর্যন্ত বলেই সে তার নতুন আনীত সংবাদের রিপোর্ট পেশ করল। হুদহুদের মাধ্যমে একথা  বলানোর মাধ্যমে আল্লাহ আমাদেরকে একথা জানিয়ে দিলেন যে, নবীগণ গায়েবের খবর রাখেন  না। তাঁরা কেবল অতটুকুই জানেন, যতটুকু আল্লাহ তাদেরকে অবহিত করেন। </p>
  <p align="justify">উল্লেখ্য  যে, ‘হুদহুদ’ এক জাতীয় ছোট্ট পাখির নাম। যা পক্ষীকুলের মধ্যে অতীব ক্ষুদ্র ও  দুর্বল এবং যার সংখ্যাও দুনিয়াতে খুবই কম। বর্ণিত আছে যে, হযরত আব্দুল্লাহ ইবনে  আববাস (রাঃ) একদা নও মুসলিম ইহুদী পন্ডিত আব্দুল্লাহ বিন সালাম (রাঃ)-কে জিজ্ঞেস  করেন, এতসব পাখী থাকতে বিশেষভাবে ‘হুদহুদ’ পাখির খোঁজ নেওয়ার কারণ কি ছিল? জওয়াবে  তিনি বলেন, সুলায়মান (আঃ) তাঁর বিশাল বাহিনীসহ ঐসময় এমন এক অঞ্চলে ছিলেন, যেখানে  পানি ছিল না। আল্লাহ তা‘আলা হুদহুদ পাখিকে এই বৈশিষ্ট্য দান করেছেন যে, সে  ভূগর্ভের বস্ত্ত সমূহকে এবং ভূগর্ভে প্রবাহিত পানি উপর থেকে দেখতে পায়। হযরত সুলায়মান  (আঃ) হুদহুদকে এজন্যেই বিশেষভাবে খোঁজ করছিলেন যে, এতদঞ্চলে কোথায় মরুগর্ভে পানি  লুক্কায়িত আছে, সেটা জেনে নিয়ে সেখানে জিন দ্বারা খনন করে যাতে দ্রুত পানি  উত্তোলনের ব্যবস্থা করা যায়’। একদা হযরত আব্দুল্লাহ ইবনে আববাস (রাঃ) ‘হুদহুদ’  পাখি সম্পর্কে বর্ণনা করছিলেন। তখন নাফে‘ ইবনুল আযরক্ব তাঁকে বলেন, </p>
  <p align="justify" dir="RTL">قِفْ يا وَقَّافُ ! كيف  يَرَى الهدهدُ باطنَ الأرضِ  وهو لا يَرَى الْفَخَّ حِيْنَ يَقَعُ  فيه-<span dir="LTR"> </span><span dir="LTR"><span dir="LTR"> </span> </span><span dir="LTR"> </span></p>
  <p align="justify">‘জেনে  নিন হে মহা জ্ঞানী! হুদহুদ পাখি মাটির গভীরে দেখতে পায়।  কিন্তু   (তাকে ধরার জন্য)  মাটির  উপরে বিস্তৃত জাল সে দেখতে পায় না। যখন সে তাতে  পতিত হয়’। জবাবে ইবনু আববাস (রাঃ) বলেন, <span dir="RTL">إذا جاء القَدَرُ عَمِىَ  البَصَرُ</span><span dir="LTR"> </span><span dir="LTR"> </span> ‘যখন তাক্বদীর এসে যায়, চক্ষু অন্ধ হয়ে যায়’। চমৎকার এ জবাবে মুগ্ধ হয়ে  ইবনুল ‘আরাবী বলেন, <span dir="RTL">لايَقْدِرُ على هذا الجوابِ إلا  عالِمُ  القرانِ</span><span dir="LTR"> </span><span dir="LTR"> </span> ‘এরূপ জওয়াব দিতে কেউ সক্ষম হয় না, কুরআনের আলেম ব্যতীত’।<a href="#_ftn5" name="_ftnref5" title="">[5]</a> </p>
  <p align="justify"><strong><a name="8" id="8"></a>(৪)</strong> <strong>রাণী বিলক্বীসের  ঘটনা :</strong> হযরত সুলায়মান (আঃ)-এর শাম ও ইরাক সাম্রাজ্যের পার্শ্ববর্তী ইয়ামন তথা  ‘সাবা’ রাজ্যের রাণী ছিলেন বিলক্বীস বিনতুস সারাহ বিন হাদাহিদ বিন শারাহীল। তিনি  ছিলেন সাম বিন নূহ (আঃ)-এর ১৮তম অধঃস্তন বংশধর। তাঁর ঊর্ধ্বতন ৯ম পিতামহের নাম ছিল  ‘সাবা’।<a href="#_ftn6" name="_ftnref6" title="">[6]</a> সম্ভবতঃ তাঁর নামেই ‘সাবা’ সাম্রাজ্যের নামকরণ হয়।আল্লাহ তাদের  সামনে জীবনোপকরণের দ্বার উন্মুক্ত করে দিয়েছিলেন এবং নবীগণের মাধ্যমে এসব নে‘মতের  শুকরিয়া আদায় করার নির্দেশ দিয়েছিলেন। কিন্তু পরে তারা ভোগ-বিলাসে মত্ত হয়ে আল্লাহর  অবাধ্য হয় এবং ‘সূর্য পূজারী’ হয়ে যায়। ফলে তাদের উপরে প্লাবণের আযাব প্রেরিত হয় ও  সবকিছু ধ্বংস হয়ে যায়। আল্লাহ সূরা সাবা ১৫ হ’তে ১৭ আয়াতে এই সম্প্রদায় সম্পর্কে  আলোকপাত করেছেন। </p>
  <p align="justify">দুনিয়াবী  দিক দিয়ে এই ‘সাবা’ সাম্রাজ্য খুবই সমৃদ্ধ এবং শান-শওকতে পূর্ণ ছিল। তাদের  সম্পর্কে হযরত সুলায়মানের কিছু জানা ছিল না বলেই কুরআনী বর্ণনায় প্রতীয়মান হয়।  তাঁর এই না জানাটা বিস্ময়কর কিছু ছিল না। ইয়াকূব (আঃ) তাঁর বাড়ীর অনতিদূরে তাঁর  সন্তান ইউসুফকে কূয়ায় নিক্ষেপের ঘটনা জানতে পারেননি। স্ত্রী আয়েশার গলার হারটি  হারিয়ে গেল। অথচ স্বামী রাসূলুল্লাহ (ছাঃ) তা জানতে পারেননি। বস্ত্ততঃ আল্লাহ  যতটুকু ইল্ম বান্দাকে দেন, তার বেশী জানার ক্ষমতা কারু নেই। পার্শ্ববর্তী ‘সাবা’  সাম্রাজ্য সম্পর্কে পূর্বে না জানা এবং পরে জানার মধ্যে যে কি মঙ্গল নিহিত ছিল, তা  পরবর্তী ঘটনাতেই প্রমাণিত হয়েছে এবং রাণী বিলক্বীস মুসলমান হয়ে যান। বস্ত্ততঃ  হুদহুদ পাখি তাদের সম্পর্কে হযরত সুলায়মানের নিকটে এসে প্রথম খবর দেয়। তার বর্ণিত  প্রতিবেদনটি ছিল কুরআনের ভাষায় নিম্নরূপ : </p>
  <p align="justify" dir="RTL">إِنِّي وَجَدتُّ  امْرَأَةً تَمْلِكُهُمْ وَأُوتِيَتْ مِن  كُلِّ شَيْءٍ وَلَهَا عَرْشٌ عَظِيمٌ-  وَجَدْتُهَا وَقَوْمَهَا يَسْجُدُونَ  لِلشَّمْسِ مِن دُونِ اللهِ وَزَيَّنَ لَهُمُ الشَّيْطَانُ  أَعْمَالَهُمْ فَصَدَّهُمْ عَنِ السَّبِيلِ فَهُمْ  لاَ يَهْتَدُونَ- (نمل  ২৩-২৪)-<span dir="LTR"> </span></p>
  <p align="justify">‘আমি  এক মহিলাকে সাবা বাসীদের উপরে রাজত্ব করতে দেখেছি। তাকে সবকিছুই দেওয়া হয়েছে এবং  তার একটা বিরাট সিংহাসন আছে’ <em>(২৩)</em>। ‘আমি তাকে ও তার সম্প্রদায়কে দেখলাম তারা আল্লাহর  পরিবর্তে সূর্যকে সিজদা করছে। শয়তান তাদের দৃষ্টিতে তাদের কার্যাবলীকে সুশোভিত  করেছে। অতঃপর তাদেরকে সত্যপথ থেকে নিবৃত্ত করেছে। ফলে তারা সঠিক পথ প্রাপ্ত হয় না’ <em>(নমল ২৭/২৩-২৪)</em>। </p>
  <p align="justify">সুলায়মান  বলল, </p>
  <p align="justify" dir="RTL"><span lang="AR-SA">قَالَ</span><span lang="AR-SA"> </span><span lang="AR-SA">سَنَنْظُرُ أَصَدَقْتَ أَمْ كُنْتَ مِنَ الْكَاذِبِيْنَ (27) اذْهَبْ  بِكِتَابِيْ هَذَا فَأَلْقِهْ إِلَيْهِمْ ثُمَّ تَوَلَّ عَنْهُمْ فَانْظُرْ مَاذَا  يَرْجِعُوْنَ (28) قَالَتْ يَا أَيُّهَا الْمَلَأُ إِنِّي أُلْقِيَ إِلَيَّ كِتَابٌ  كَرِيْمٌ (29) إِنَّهُ مِنْ سُلَيْمَانَ وَإِنَّهُ بِسْمِ اللهِ الرَّحْمٰنِ الرَّحِيْمِ  (30) أَلاَّ تَعْلُوا عَلَيَّ وَأْتُوْنِي مُسْلِمِيْنَ (31) قَالَتْ يَا أَيُّهَا  الْمَلَأُ أَفْتُوْنِيْ فِيْ أَمْرِيْ مَا كُنْتُ قَاطِعَةً أَمْرًا حَتَّى تَشْهَدُوْنِ  (32) قَالُوا نَحْنُ أُوْلُوْ قُوَّةٍ وَأُوْلُوْ بَأْسٍ شَدِيْدٍ وَالْأَمْرُ إِلَيْكِ  فَانْظُرِيْ مَاذَا تَأْمُرِيْنَ (33) قَالَتْ إِنَّ الْمُلُوْكَ إِذَا دَخَلُوْا قَرْيَةً  أَفْسَدُوْهَا وَجَعَلُوا أَعِزَّةَ أَهْلِهَا أَذِلَّةً وَكَذَلِكَ يَفْعَلُوْنَ  (34) وَإِنِّي مُرْسِلَةٌ إِلَيْهِمْ بِهَدِيَّةٍ فَنَاظِرَةٌ بِمَ يَرْجِعُ الْمُرْسَلُوْنَ  (35)</span><span lang="AR-SA"> </span><span lang="AR-SA">فَلَمَّا جَاءَ سُلَيْمَانَ قَالَ أَتُمِدُّوْنَنِ  بِمَالٍ فَمَا آتَانِيَ اللهُ خَيْرٌ مِمَّا آتَاكُمْ بَلْ أَنْتُمْ بِهَدِيَّتِكُمْ  تَفْرَحُوْنَ (36) ارْجِعْ إِلَيْهِمْ فَلَنَأْتِيَنَّهُمْ بِجُنُوْدٍ لاَ قِبَلَ لَهُمْ  بِهَا وَلَنُخْرِجَنَّهُمْ مِنْهَا أَذِلَّةً وَهُمْ صَاغِرُوْنَ (37) قَالَ يَا أَيُّهَا  الْمَلَأُ أَيُّكُمْ يَأْتِيْنِيْ بِعَرْشِهَا قَبْلَ أَنْ يَأْتُونِي مُسْلِمِيْنَ  (38) قَالَ عِفْرِيْتٌ مِنَ الْجِنِّ أَنَا آتِيْكَ بِهِ قَبْلَ أَنْ تَقُوْمَ مِن  مَّقَامِكَ وَإِنِّي عَلَيْهِ لَقَوِيٌّ أَمِيْنٌ (39) قَالَ الَّذِي عِنْدَهُ عِلْمٌ  مِنَ الْكِتَابِ أَنَا آتِيْكَ بِهِ قَبْلَ أَن يَّرْتَدَّ إِلَيْكَ طَرْفُكَ فَلَمَّا  رَآهُ مُسْتَقِرًّا عِنْدَهُ قَالَ هَذَا مِنْ فَضْلِ رَبِّي لِيَبْلُوَنِي أَأَشْكُرُ  أَمْ أَكْفُرُ وَمَنْ شَكَرَ فَإِنَّمَا يَشْكُرُ لِنَفْسِهِ وَمَنْ كَفَرَ فَإِنَّ  رَبِّي غَنِيٌّ كَرِيْمٌ (40) قَالَ نَكِّرُوا لَهَا عَرْشَهَا نَنْظُرْ أَتَهْتَدِي  أَمْ تَكُونُ مِنَ الَّذِينَ لاَ يَهْتَدُونَ (41) فَلَمَّا جَاءَتْ قِيْلَ أَهَكَذَا  عَرْشُكِ قَالَتْ كَأَنَّهُ هُوَ وَأُوتِينَا الْعِلْمَ مِنْ قَبْلِهَا وَكُنَّا مُسْلِمِينَ  (42) وَصَدَّهَا مَا كَانَتْ تَعْبُدُ مِنْ دُوْنِ اللهِ إِنَّهَا كَانَتْ مِنْ قَوْمٍ  كَافِرِيْنَ (43) قِيْلَ لَهَا ادْخُلِيْ الصَّرْحَ فَلَمَّا رَأَتْهُ حَسِبَتْهُ لُجَّةً  وَكَشَفَتْ عَنْ سَاقَيْهَا قَالَ إِنَّهُ صَرْحٌ مُمَرَّدٌ مِنْ قَوَارِيْرَ قَالَتْ  رَبِّ إِنِّي ظَلَمْتُ نَفْسِي وَأَسْلَمْتُ مَعَ سُلَيْمَانَ ِللهِ رَبِّ الْعَالَمِينَ-  (نمل 27-44)-</span><span lang="AR-SA"> </span></p>
  <p align="justify"><span dir="LTR"> </span><span dir="LTR"> </span>‘এখন আমরা দেখব তুমি সত্য বলছ, না  তুমি মিথ্যাবাদীদের একজন’ <em>(২৭)</em>।  ‘তুমি আমার এই পত্র নিয়ে যাও এবং এটা তাদের কাছে অর্পণ কর। অতঃপর তাদের কাছ থেকে  সরে পড় এবং দেখ, তারা কি জওয়াব দেয়’ <em>(২৮)</em>। ‘বিলক্বীস বলল, হে সভাসদ বর্গ! আমাকে একটি মহিমান্বিত  পত্র দেওয়া হয়েছে’ <em>(২৯)</em>।  ‘সেই পত্র সুলায়মানের পক্ষ হ’তে এবং তা হ’ল এই: করুণাময় কৃপানিধান আল্লাহর নামে  (শুরু করছি)’ <em>(৩০)</em>।  ‘আমার মোকাবেলায় তোমরা শক্তি প্রদর্শন করো না এবং বশ্যতা স্বীকার করে আমার নিকটে  উপস্থিত হও’ <em>(৩১)</em>।  ‘বিলক্বীস বলল, হে আমার পারিষদ বর্গ! আমাকে আমার কাজে পরামর্শ দিন। আপনাদের  উপস্থিতি ব্যতিরেকে আমি কোন কাজে সিদ্ধান্ত গ্রহণ করি না’ <em>(৩২)</em>। ‘তারা বলল, আমরা  শক্তিশালী এবং কঠোর যোদ্ধা। এখন সিদ্ধান্ত আপনার হাতে। অতএব ভেবে দেখুন আপনি আমাদের  কি আদেশ করবেন’ <em>(৩৩)</em>। </p>
  <p align="justify">‘রাণী  বলল, রাজা-বাদশাহরা যখন কোন জনপদে প্রবেশ করে, তখন তাকে বিপর্যস্ত করে দেয় এবং  সেখানকার সম্ভ্রান্ত লোকদের অপদস্থ করে। তারাও এরূপ করবে’ <em>(৩৪)</em>। ‘অতএব আমি তাঁর নিকটে  কিছু উপঢৌকন পাঠাই। দেখি, প্রেরিত লোকেরা কি জওয়াব নিয়ে আসে’ <em>(৩৫)</em>। ‘অতঃপর যখন দূত সুলায়মানের  কাছে আগমন করল, তখন সুলায়মান বলল, তোমরা কি ধন-সম্পদ দ্বারা আমাকে সাহায্য করতে  চাও? আল্লাহ আমাকে যা দিয়েছেন, তা তোমাদের দেওয়া বস্ত্ত থেকে অনেক উত্তম। বরং  তোমরাই তোমাদের উপঢৌকন নিয়ে সুখে থাক’ <em>(৩৬)</em>। ‘ফিরে যাও তাদের কাছে। এখন অবশ্যই আমরা তাদের বিরুদ্ধে  সেনাবাহিনী সহ আগমন করব, যার মোকাবেলা করার শক্তি তাদের নেই। আমরা অবশ্যই তাদেরকে  অপদস্থ করে সেখান থেকে বহিষ্কার করব এবং তারা হবে লাঞ্ছিত’ <em>(৩৭)</em>। ‘অতঃপর সুলায়মান বলল,  হে আমার পারিষদবর্গ! তারা আত্মসমর্পণ করে আমার কাছে আসার পূর্বে কে আছ বিলক্বীসের  সিংহাসন আমাকে এনে দেবে?’ <em>(৩৮)</em> ‘জনৈক দৈত্য-জ্বিন বলল, আপনি আপনার স্থান থেকে ওঠার পূর্বেই আমি তা এনে দেব এবং  আমি একাজে শক্তিবান ও বিশ্বস্ত’ <em>(৩৯)</em>। ‘(কিন্তু) কিতাবের জ্ঞান যার ছিল সে বলল, তোমার চোখের  পলক ফেলার পূর্বেই আমি তা এনে দিব। অতঃপর সুলায়মান যখন তা সামনে রক্ষিত দেখল, তখন  বলল, এটা আমার পালনকর্তার অনুগ্রহ, যাতে তিনি আমাকে পরীক্ষা করেন যে, আমি শুকরিয়া  আদায় করি, না অকৃতজ্ঞতা প্রকাশ করি। যে ব্যক্তি কৃতজ্ঞতা প্রকাশ করে, সে নিজের  কল্যাণের জন্য তা করে থাকে এবং যে অকৃতজ্ঞতা প্রকাশ করে, সে জানুক যে, আমার পালনকর্তা  অভাবমুক্ত ও কৃপাময়’ <em>(নমল ৪০)</em>। </p>
  <p align="justify">‘সুলায়মান বলল, বিলক্বীসের সিংহাসনের আকৃতি বদলিয়ে দাও, দেখব সে সঠিক  বস্ত্ত চিনতে পারে, না সে তাদের অন্তর্ভুক্ত যারা সঠিক পথ খুঁজে পায় না?’ <em>(৪১)</em> ‘অতঃপর যখন বিলক্বীস এসে গেল, তখন তাকে জিজ্ঞেস করা হ’ল: আপনার সিংহাসন কি এরূপই?  সে বলল, মনে হয় এটা সেটিই হবে। আমরা পূর্বেই সবকিছু অবগত হয়েছি এবং আমরা আজ্ঞাবহ  হয়ে গেছি’ <em>(৪২)</em>। ‘বস্ত্ততঃ আল্লাহর পরিবর্তে সে যার উপাসনা করত, সেই-ই তাকে ঈমান থেকে  বিরত রেখেছিল। নিশ্চয়ই সে কাফের সম্প্রদায়ের অন্তর্ভুক্ত ছিল’ <em>(৪৩)</em>।  ‘তাকে বলা হ’ল, প্রাসাদে প্রবেশ করুন। অতঃপর যখন সে তার প্রতি দৃষ্টিপাত করল, তখন  ধারণা করল যে, এটা স্বচ্ছ গভীর জলাশয়। ফলে সে তার পায়ের গোছা খুলে ফেলল। সুলায়মান  বলল, এটা তো স্বচ্ছ স্ফটিক নির্মিত প্রাসাদ। বিলক্বীস বলল, হে আমার পালনকর্তা! আমি  তো নিজের প্রতি যুলুম করেছি। আমি সুলায়মানের সাথে বিশ্বজাহানের পালনকর্তা আল্লাহর  নিকটে আত্মসমর্পণ করলাম’ <em>(নমল ২৭/২৭-৪৪)</em>। </p>
  <p align="justify">সূরা নমল ২২ হ’তে ৪৪ আয়াত পর্যন্ত উপরে বর্ণিত ২৩টি আয়াতে রাণী বিলক্বীসের  কাহিনী শেষ হয়েছে। এর মধ্যে ৪০তম আয়াতে ‘যার কাছে কিতাবের জ্ঞান ছিল’ বলে কাকে  বুঝানো হয়েছে, এ বিষয়ে তাফসীরবিদগণ মতভেদ করেছেন। তার মধ্যে প্রবল মত হ’ল এই যে,  তিনি ছিলেন স্বয়ং হযরত সুলায়মান (আঃ)। কেননা আল্লাহর কিতাবের সর্বাধিক জ্ঞান তাঁরই  ছিল। তিনি এর দ্বারা উপস্থিত জিন ও মানুষ পারিষদ বর্গকে বুঝিয়ে দিলেন যে, তোমাদের  সাহায্য ছাড়াও আল্লাহ অন্যের মাধ্যমে অর্থাৎ ফেরেশতাদের মাধ্যমে আমাকে সাহায্য করে  থাকেন। ‘আর এটি হ’ল আমার পালনকর্তার অনুগ্রহ’ <em>(নমল ৪০)</em>। দ্বিতীয়তঃ গোটা ব্যাপারটাই ছিল একটা মু‘জেযা  এবং রাণী বিলক্বীসকে আল্লাহর সর্বোচ্চ ক্ষমতা প্রদর্শন করাই ছিল তাঁর উদ্দেশ্য।  বস্ত্ততঃ এতে তিনি সফল হয়েছিলেন এবং সুদূর ইয়ামন থেকে বায়তুল মুক্বাদ্দাসে  বিলক্বীস তার সিংহাসনের আগাম উপস্থিতি দেখে অতঃপর স্ফটিক স্বচ্ছ প্রাসাদে  প্রবেশকালে অনন্য কারুকার্য দেখে এবং তার তুলনায় নিজের  ক্ষমতা ও প্রাসাদের দীনতা বুঝে লজ্জিত ও অভিভূত  হয়ে পড়েছিলেন। অতঃপর তিনি আল্লাহর নিকটে আত্মসমর্পণ করে মুসলমান হয়ে যান। মূলতঃ  এটাই ছিল হযরত সুলায়মানের মূল উদ্দেশ্য, যা শতভাগ সফল হয়েছিল। </p>
  <p align="justify">এর  পরবর্তী ঘটনাবলী, যা বিভিন্ন তাফসীরে বর্ণিত হয়েছে যেমন সুলায়মানের সাথে  বিলক্বীসের বিবাহ হয়েছিল। সুলায়মান তার রাজত্ব বহাল রেখে ইয়ামনে পাঠিয়ে দেন। প্রতি  মাসে সুলায়মান একবার করে সেখানে যেতেন ও তিনদিন করে থাকতেন। তিনি সেখানে  বিলক্বীসের জন্য তিনটি নযীরবিহীন প্রাসাদ নির্মাণ করে দেন- ইত্যাদি সবকথাই ধারণা  প্রসূত। যার কোন বিশুদ্ধ ভিত্তি নেই। </p>
  <p align="justify">জনৈক ব্যক্তি হযরত আব্দুল্লাহ ইবনে উৎবাকে জিজ্ঞেস করেন, সুলায়মান (আঃ)-এর  সাথে বিলক্বীসের বিয়ে হয়েছিল কি? জওয়াবে তিনি বলেন, বিলক্বীসের বক্তব্য <span dir="RTL">وَأَسْلَمْتُ  مَعَ  سُلَيْمَانَ ِللهِ رَبِّ  الْعَالَمِيْنَ</span><span dir="LTR"> </span><span dir="LTR"> </span> ‘আমি সুলায়মানের সাথে বিশ্ব জাহানের পালনকর্তা আল্লাহর  নিকটে আত্মসমর্পণ করলাম’ <em>(নমল ৪৪)</em>-এ পর্যন্তই শেষ হয়ে গেছে। কুরআন এর পরবর্তী অবস্থা সম্পর্কে নিশ্চুপ রয়েছে।  অতএব আমাদের এ বিষয়ে খোঁজ নেওয়ার প্রয়োজন নেই <em>(তাফসীর বাগাভী)</em>। </p>
  <p align="justify"><strong><a name="9" id="9"></a>(৫)</strong> <strong>অশ্ব  কুরবানীর ঘটনা :</strong> </p>
  <p align="justify">পিতা দাঊদের ন্যায় পুত্র সুলায়মানকেও আল্লাহ বারবার পরীক্ষায় ফেলেছেন তাকে  সর্বদা আল্লাহর দিকে প্রত্যাবর্তনশীল রাখার জন্য। ফলে তাঁর জীবনের এক একটি পরীক্ষা  এক একটি ঘটনার জন্ম দিয়েছে। কুরআন সেগুলির সামান্য কিছু উল্লেখ করেছে, যতটুকু  আমাদের উপদেশ হাছিলের জন্য প্রয়োজন। কিন্তু পথভ্রষ্ট ইহুদী-নাছারা পন্ডিতগণ সেই সব  ঘটনার উপরে রং চড়িয়ে এবং নিজেদের পক্ষ থেকে উদ্ভট সব গল্পের অবতারণা করে তাদেরই  স্বগোত্র বনু ইস্রাঈলের এইসব মহান নবীগণের চরিত্র হনন করেছে। মুসলিম উম্মাহ বিগত  সকল নবীকে সমানভাবে সম্মান করে। তাই ইহুদী-নাছারাদের অপপ্রচার থেকে নিজেদেরকে  বাঁচিয়ে রাখে এবং পবিত্র কুরআন ও ছহীহ হাদীছের বর্ণনার উপরে নির্ভর করে। সেখানে  যতটুকু পাওয়া যায়, তার উপরেই তারা বাক সংযত রাখে। </p>
  <p align="justify">আলোচ্য অশ্ব কুরবানীর ঘটনাটি সম্পর্কে পবিত্র কুরআনের বর্ণনা নিম্নরূপ : </p>
  <p align="justify" dir="RTL">إِذْ عُرِضَ عَلَيْهِ  بِالْعَشِيِّ الصَّافِنَاتُ  الْجِيَادُ- فَقَالَ إِنِّيْ  أَحْبَبْتُ حُبَّ الْخَيْرِ  عَنْ ذِكْرِ رَبِّيْ  حَتَّى  تَوَارَتْ بِالْحِجَابِ- رُدُّوْهَا عَلَيَّ  فَطَفِقَ مَسْحاً  بِالسُّوْقِ وَالْأَعْنَاقِ-    ( ص  ৩১-৩৩)-<span lang="AR-SA"> </span></p>
  <p align="justify"><span dir="LTR"> </span><span dir="LTR"> </span>‘যখন তার সামনে অপরাহ্নে উৎকৃষ্ট  অশ্বরাজি পেশ করা হ’ল’ <em>(ছোয়াদ ৩১)</em>। ‘তখন সে বলল, আমি তো আমার প্রভুর স্মরণের জন্যই ঘোড়াগুলিকে মহববত করে  থাকি (কেননা এর দ্বারা আল্লাহর রাস্তায় জিহাদ হয়ে থাকে। অতঃপর সে ঘোড়াগুলিকে  দৌড়িয়ে দিল,) এমনকি সেগুলি দৃষ্টির অন্তরালে চলে গেল’ <em>(৩২)</em>। ‘(অতঃপর সে বলল,)  ঘোড়াগুলিকে আমার কাছে ফিরিয়ে আনো। অতঃপর সে তাদের গলায় ও পায়ে (আদর করে) হাত  বুলাতে লাগল’ <em>(ছোয়াদ ৩৮/৩১-৩৩)</em>। </p>
  <p align="justify">উপরোক্ত  তরজমাটি ইবনু আববাস (রাঃ)-এর ব্যাখ্যার অনুসরণে ইবনু জারীরের গৃহীত ব্যাখ্যার  অনুকূলে করা হয়েছে। </p>
  <p align="justify">অনেকে  উপরোক্ত তাফসীরের সাথে বিভিন্ন কথা যোগ করেছেন। যেমন ঘোড়া পরিদর্শনে মগ্ন হওয়ার  কারণে হযরত সুলায়মান (আঃ)-এর আছরের ছালাত ক্বাযা হয়ে যায়। তাতে তিনি ক্ষু্ব্ধ হয়ে  সব ঘোড়া কুরবানী করে দেন। কেউ বলেছেন, তিনি আল্লাহর নিকটে সূর্যকে ফিরিয়ে দেবার  আবেদন করেন। সেমতে সূর্যকে ফিরিয়ে দেওয়া হয় এবং তিনি  আছরের   ছালাত  আদায় করে নেন। তারপর সূর্য  অস্তমিত হয়। বস্ত্ততঃ এইসব কথার পক্ষে কুরআন ও ছহীহ হাদীছের কোন দলীল নেই। অতএব  এসব থেকে বিরত থাকাই উত্তম। </p>
  <p align="justify"><strong><a name="10" id="10"></a>(৬)</strong> <strong>সিংহাসনের উপরে একটি  নিষ্প্রাণ দেহ প্রাপ্তির ঘটনা :</strong> </p>
  <p align="justify">আল্লাহ  বলেন- <span dir="RTL">وَلَقَدْ فَتَنَّا  سُلَيْمَانَ وَأَلْقَيْنَا  عَلَى كُرْسِيِّهِ جَسَداً ثُمَّ  أَنَابَ (ص ৩৪)</span><span dir="LTR"> </span><span dir="LTR"> </span> ‘আমরা সুলায়মানকে পরীক্ষা  করলাম এবং রেখে দিলাম তার সিংহাসনের উপর একটি নিষ্প্রাণ দেহ। অতঃপর সে রুজু হ’ল’ <em>(ছোয়াদ ৩৮/৩৪)</em>। এ বিষয়ে কুরআনের  বর্ণনা কেবল এতটুকুই। এক্ষণে সেই নিষ্প্রাণ দেহটি কিসের ছিল, একে সিংহাসনের উপর  রাখার হেতু কি ছিল, এর মাধ্যমে কি ধরনের পরীক্ষা হ’ল- এসব বিবরণ কুরআন বা ছহীহ  হাদীছে কিছুই বর্ণিত হয়নি। অতএব এ বিষয়ে কেবল এতটুকু ঈমান রাখা কর্তব্য যে, সুলায়মান  (আঃ) এভাবে পরীক্ষায় পতিত হয়েছিলেন। যার ফলে তিনি আল্লাহর প্রতি আরো বেশী রুজু হন  ও ক্ষমা প্রার্থনা করেন। যা সর্বাবস্থায় আল্লাহর প্রতি তাঁর অটুট আনুগত্যের পরিচয়  বহন করে। </p>
  <p align="justify">উক্ত  ঘটনাকে রং চড়িয়ে ইস্রাঈলী রেওয়ায়াত সমূহে বর্ণিত হয়েছে যে, সুলায়মানের রাজত্বের  গুঢ় রহস্য তার আংটির মধ্যে নিহিত ছিল। একদিন এক শয়তান তাঁর আংটিটা হাতিয়ে নেয় এবং  নিজেই সুলায়মান সেজে সিংহাসনে বসে। এদিকে আংটি হারা সুলায়মান (আঃ) সিংহাসন হারিয়ে  পথে পথে ঘুরতে থাকেন। একদিন ঘটনাক্রমে একটি মাছের পেট থেকে সুলায়মান উক্ত আংটি  উদ্ধার করেন ও চল্লিশ দিন পর পুনরায় সিংহাসন লাভ করেন’। সিংহাসনে বসা ঐ শয়তানের রাখা  কোন বস্ত্তকে এখানে আল্লাহ নিষ্প্রাণ দেহ বলেছেন। </p>
  <p align="justify">বস্ত্ততঃ  এসবই বানোয়াট কাহিনী। ইবনু কাছীর (রহঃ) বলেন, আহলে কিতাবের একটি দল হযরত সুলায়মান  (আঃ)-কে নবী বলেই স্বীকার করে না। বাহ্যতঃ এসব কাহিনী তাদেরই অপকীর্তি’। </p>
  <p align="justify"><strong><a name="11" id="11"></a>(৭)</strong> <strong>‘ইনশাআল্লাহ’ না  বলার ফল :</strong> </p>
  <p align="justify">ছহীহ  বুখারী ও মুসলিমে এ বিষয়ে বর্ণিত ঘটনার সারমর্ম এই যে, একবার হযরত সুলায়মান (আঃ) এ  মনোভাব ব্যক্ত করলেন যে, রাত্রিতে আমি (আমার ৯০ বা ১০০) সকল স্ত্রীর সঙ্গে মিলিত  হব। যাতে প্রত্যেকের গর্ভ থেকে একটি করে পুত্র সন্তান জন্মগ্রহণ করে ও পরে তারা  আল্লাহর পথে ঘোড় সওয়ার হয়ে জিহাদ করবে। কিন্তু এ সময় তিনি ‘ইনশাআল্লাহ’ (অর্থঃ  ‘যদি আল্লাহ চান’) বলতে ভুলে গেলেন। নবীর এ ত্রুটি আল্লাহ পসন্দ করলেন না। ফলে  মাত্র একজন স্ত্রীর গর্ভ থেকে একটি অপূর্ণাঙ্গ ও মৃত শিশু ভূমিষ্ট হ’ল’।<a href="#_ftn7" name="_ftnref7" title="">[7]</a> এর দ্বারা বুঝানো হয়েছে যে, সুলায়মান বিশ্বের সর্বাধিক  ক্ষমতাসম্পন্ন বাদশাহ হ’লেও এবং জিন, বায়ু, পক্ষীকুল ও সকল জীবজন্তু তাঁর হুকুম  বরদার হ’লেও আল্লাহর ইচ্ছা ব্যতীত তার কিছুই করার ক্ষমতা ছিল না। অতএব তাঁর  ‘ইনশাআল্লাহ’ বলতে ভুলে যাওয়াটা ছোটখাট কোন অপরাধ নয়। এ ঘটনায় এটাও স্পষ্ট হয় যে,  যারা যত বড় পদাধিকারী হবেন, তাদের ততবেশী আল্লাহর অনুগত হ’তে হবে এবং সর্বাবস্থায়  সকল কাজে আল্লাহর সাহায্য প্রার্থনা করতে হবে। সর্বদা বিনীত হয়ে চলতে হবে এবং কোন  অবস্থাতেই অহংকার করা চলবে না। </p>
  <p align="justify">অনেক তাফসীরবিদ সূরা ছোয়াদ ৩৪ আয়াতে বর্ণিত ‘সিংহাসনের উপরে নিষ্প্রাণ দেহ’  রাখার ঘটনার সাথে কিছুটা সাদৃশ্য দেখে ছহীহ বুখারীতে বর্ণিত উপরোক্ত ঘটনাকে উক্ত  আয়াতের তাফসীর হিসাবে সাব্যস্ত করেছেন। তারা বলেন যে, সিংহাসনে নিষ্প্রাণ দেহ  রাখার অর্থ এই যে, সুলায়মান (আঃ)-এর জনৈক চাকর উক্ত মৃত সন্তানকে এনে তাঁর  সিংহাসনে রেখে দেয়। এতে সুলায়মান (আঃ) বুঝে নেন যে, এটা তাঁর ‘ইনশাআল্লাহ’ না বলার  ফল। সেমতে তিনি আল্লাহর দিকে রুজু হ’লেন ও ক্ষমা প্রার্থনা করলেন। ক্বাযী আবুস  সাঊদ, আল্লামা আলূসী, আশরাফ আলী থানভী প্রমুখ এ তাফসীর বর্ণনা করেছেন। এতদ্ব্যতীত  ইমাম রাযীও আরেকটি তাফসীর করেছেন যে, সুলায়মান (আঃ) একবার গুরুতর অসুস্থ হয়ে এমন  দুর্বল হয়ে পড়েন যে, সিংহাসনে বসালে তাঁকে নিষ্প্রাণ দেহ বলে মনে হ’ত। পরে সুস্থ  হ’লে তিনি আল্লাহর দিকে রুজু হন...। এ তাফসীর একেবারেই অনুমান ভিত্তিক। কুরআনী  বর্ণনার সাথে এর কোন মিল নেই। </p>
  <p align="justify">প্রকৃত প্রস্তাবে ছহীহ বুখারীতে বর্ণিত ঘটনাকে উক্ত আয়াতের অকাট্ট তাফসীর  বলা যায় না। কেননা এ ঘটনায় বর্ণিত রেওয়ায়াত সমূহের কোনটাতেই এরূপ ইঙ্গিত পাওয়া যায়  না যে, রাসূলুল্লাহ (ছাঃ) আলোচ্য ঘটনাটিকে উক্ত আয়াতের তাফসীর হিসাবে বর্ণনা  করেছেন। সম্ভবতঃ এ কারণেই অত্র হাদীছটি ছহীহ বুখারীর ‘জিহাদ’ ‘আম্বিয়া’ ‘শপথসমূহ’  প্রভৃতি অধ্যায়ে একাধিক সনদে আনা হ’লেও সূরা ছোয়াদের উপরোক্ত ৩৪ আয়াতের তাফসীরে  ইমাম বুখারী আনেননি। এতে বুঝা যায় যে, ইমাম বুখারীর মতেও আলোচ্য হাদীছটি উক্ত  আয়াতের তাফসীর নয়। বরং রাসূলূল্লাহ (ছাঃ) অন্যান্য পয়গম্বরের যেমন বহু ঘটনা বর্ণনা  করেছেন, এটাও তেমনি একটি বিচ্ছিন্ন ঘটনা মাত্র। এটা কোন আয়াতের তাফসীর নয়। </p>
  <p align="justify">বস্ত্ততঃ কুরআন পাকে এই ঘটনা উল্লেখ করার আসল উদ্দেশ্য হ’ল মানুষকে একথা  বুঝানো যে, তারা কোন বিপদাপদে বা পরীক্ষায় পতিত হ’লে যেন পূর্বাপেক্ষা অধিকভাবে  আল্লাহর দিকে রুজু হয়। যেমন সুলায়মান (আঃ) হয়েছিলেন। </p>
  <p align="justify"><strong><a name="12" id="12"></a>(৮)</strong> <strong>হারূত ও  মারূত ফেরেশতাদ্বয়ের কাহিনী :</strong> </p>
  <p align="justify">সুলায়মান  (আঃ)-এর রাজত্বকালে বেঈমান জিনেরা লোকদের ধোঁকা দিত এই বলে যে, সুলায়মান জাদুর  জোরে সবকিছু করেন। তিনি কোন নবী নন। শয়তানদের ভেল্কিবাজিতে বহু লোক বিভ্রান্ত  হচ্ছিল। এমনকি শেষনবী (ছাঃ)-এর সময়েও যখন তিনি সুলায়মান (আঃ)-এর প্রশংসা করেন, তখন  ইহুদী নেতারা বলেছিল, আশ্চর্যের বিষয় যে, মুহাম্মাদ সুলায়মানকে নবীদের মধ্যে শামিল  করে হক ও বাতিলের মধ্যে সংমিশ্রণ ঘটাচ্ছেন। অথচ তিনি ছিলেন একজন জাদুকর মাত্র।  কেননা স্বাভাবিকভাবে কোন মানুষ কি বায়ুর পিঠে সওয়ার হয়ে চলতে পারে? <em>(ইবনু জারীর)</em>। </p>
  <p align="justify">এক্ষণে  সুলায়মান (আঃ) যে সত্য নবী, তিনি যে জাদুকর নন, জনগণকে সেটা বুঝিয়ে দেওয়ার জন্য  এবং নবীগণের মু‘জেযা ও শয়তানদের জাদুর মধ্যে পার্থক্য বুঝাবার জন্য আল্লাহ পাক  হারূত ও মারূত নামে দু’জন ফেরেশতাকে ‘বাবেল’ শহরে মানুষের বেশে পাঠিয়ে দেন।  ‘বাবেল’ হ’ল ইরাকের একটি প্রাচীন নগরী, যা ঐসময় জাদু বিদ্যার কেন্দ্র ছিল।  ফেরেশতাদ্বয় সেখানে এসে জাদুর স্বরূপ ও ভেল্কিবাজি সম্পর্কে জনগণকে অবহিত করতে  থাকেন এবং জাদুকরদের অনুসরণ থেকে বিরত হয়ে যেন সবাই সুলায়মানের নবুঅতের অনুসারী  হয়, সেকথা বলতে লাগলেন। </p>
  <p align="justify">জাদু  ও মু‘জেযার পার্থক্য এই যে, জাদু প্রাকৃতিক কারণের অধীন। কারণ ব্যতীত জাদু সংঘটিত  হয় না। কিন্তু দর্শক সে কারণ সম্পর্কে অবহিত থাকে না বলেই তাতে বিভ্রান্ত হয়।  এমনকি কুফরীতে লিপ্ত হয় এবং ঐ জাদুকরকেই সকল ক্ষমতার মালিক বলে ধারণা করতে থাকে।  আজকের যুগে ভিডিও চিত্রসহ হাযার মাইল দূরের ভাষণ ঘরে বসে শুনে এবং দেখে যেকোন অজ্ঞ  লোকের পক্ষে নিঃসন্দেহে বিভ্রান্তিতে পড়া স্বাভাবিক। তেমনি সেযুগেও জাদুকরদের  বিভিন্ন অলৌকিক বস্ত্ত দেখে অজ্ঞ মানুষ বিভ্রান্তিতে পড়ত। </p>
  <p align="justify">পক্ষান্তরে  মু‘জেযা কোন প্রাকৃতিক কারণের অধীন নয়। বরং তা সরাসরি আল্লাহর নির্দেশে সম্পাদিত  হয়। নবী ব্যতীত আল্লাহর প্রিয় বান্দাদের প্রতি তাঁর ‘কারামত’ বা সম্মান প্রদর্শনের  বিষয়টিও একইভাবে সম্পাদিত হয়। এতে প্রাকৃতিক কারণের যেমন কোন সম্পৃক্ততা নেই,  তেমনি সম্মানিত ব্যক্তির নিজস্ব কোন ক্ষমতা বা হাত নেই। উভয় বস্ত্তর পার্থক্য  বুঝার সহজ উপায় এই যে, মু‘জেযা কেবল নবীগণের মাধ্যমেই প্রকাশিত হয়। যারা  আল্লাহভীতি, উন্নত চরিত্র মাধুর্য এবং পবিত্র জীবন যাপন সহ সকল মানবিক গুণে  সর্বকালে সকলের আদর্শ স্থানীয় হন। </p>
  <p align="justify">আর  নবী ও অলীগণের মধ্যে পার্থক্য এই যে, নবীগণ প্রকাশ্যে নবুঅতের দাবী করে থাকেন।  কিন্তু অলীগণ কখনোই নিজেকে অলী বলে দাবী করেন না। অলীগণ সাধারণভাবে নেককার মানুষ।  কিন্তু নবীগণ আল্লাহর বিশেষভাবে নির্বাচিত বান্দা, যাদেরকে তিনি নবুঅতের  গুরুদায়িত্ব অর্পণ করে থাকেন। নবীগণের মু‘জেযা প্রকাশে তাদের নিজস্ব কোন ক্ষমতা বা  কৃতিত্ব নেই। পক্ষান্তরে দুষ্ট লোকেরাই জাদুবিদ্যা শিখে ও তার মাধ্যমে নিজেদের  দুনিয়া হাছিল করে থাকে। উভয়ের চরিত্র জনগণের মাঝে পরিষ্কারভাবে পার্থক্য সৃষ্টি  করে। </p>
  <p align="justify">বস্ত্ততঃ  সুলায়মান (আঃ)-এর নবুঅতের সমর্থনেই আল্লাহ তাঁর বিশেষ অনুগ্রহে হারূত ও মারূত  ফেরেশতাদ্বয়কে বাবেল শহরে পাঠিয়ে ছিলেন। এ সম্পর্কে আল্লাহ বলেন, </p>
  <p align="justify" dir="RTL">وَاتَّبَعُوْا مَا تَتْلُوا  الشَّيَاطِيْنُ عَلَى مُلْكِ  سُلَيْمَانَ وَمَا  كَفَرَ سُلَيْمَانُ وَلَـكِنَّ  الشَّيْاطِيْنَ كَفَرُوْا يُعَلِّمُوْنَ النَّاسَ السِّحْرَ  وَمَا أُنْزِلَ عَلَى  الْمَلَكَيْنِ بِبَابِلَ  هَارُوْتَ  وَمَارُوْتَ وَمَا  يُعَلِّمَانِ مِنْ أَحَدٍ حَتَّى  يَقُوْلاَ  إِنَّمَا نَحْنُ فِتْنَةٌ فَلاَ  تَكْفُرْ  فَيَتَعَلَّمُوْنَ مِنْهُمَا  مَا يُفَرِّقُوْنَ بِهِ  بَيْنَ  الْمَرْءِ وَزَوْجِهِ  وَمَا هُمْ  بِضَآرِّينَ بِهِ مِنْ  أَحَدٍ إِلاَّ بِإِذْنِ  اللهِ  وَيَتَعَلَّمُوْنَ مَا يَضُرُّهُمْ  وَلاَ  يَنْفَعُهُمْ، وَلَقَدْ عَلِمُوْا لَمَنِ  اشْتَرَاهُ مَا لَهُ فِي الآخِرَةِ مِنْ  خَلاَقٍ وَلَبِئْسَ مَا  شَرَوْا بِهِ أَنْفُسَهُمْ  لَوْ كَانُوْا يَعْلَمُوْنَ- وَلَوْ  أَنَّهُمْ آمَنُوْا واتَّقَوْا لَمَثُوْبَةٌ مِّنْ  عِنْدِ  اللهِ  خَيْرٌ، لَوْ كَانُوْا  يَعْلَمُوْنَ- (البقرة  ১০২-১০৩)-<span dir="LTR"> </span><span dir="LTR"><span dir="LTR"> </span> </span><span dir="LTR"> </span></p>
  <p align="justify">‘(ইহুদী-নাছারাগণ)  ঐ সবের অনুসরণ করে থাকে, যা সুলায়মানের রাজত্বকালে শয়তানরা আবৃত্তি করত। অথচ সুলায়মান  কুফরী করেননি, বরং শয়তানরাই কুফরী করেছিল। তারা মানুষকে জাদু বিদ্যা শিক্ষা দিত  এবং বাবেল শহরে হারূত ও মারূত দুই ফেরেশতার উপরে যা নাযিল হয়েছিল, তা শিক্ষা দিত।  বস্ত্ততঃ তারা (হারূত-মারূত) উভয়ে একথা না বলে কাউকে শিক্ষা দিত না যে, আমরা এসেছি  পরীক্ষা স্বরূপ। কাজেই তুমি (জাদু শিখে) কাফির হয়ো না। কিন্তু তারা তাদের কাছ থেকে  এমন জাদু শিখত, যার দ্বারা স্বামী-স্ত্রীর মধ্যে বিচ্ছেদ ঘটে। অথচ আল্লাহর আদেশ  ব্যতীত তদ্বারা তারা কারু ক্ষতি করতে পারত না। লোকেরা তাদের কাছে শিখত ঐসব বস্ত্ত  যা তাদের ক্ষতি করে এবং তাদের কোন উপকার করে না। তারা ভালভাবেই জানে যে, যে কেউ  জাদু অবলম্বন করবে, তার জন্য আখেরাতে কোন অংশ নেই। যার বিনিময়ে তারা আত্মবিক্রয়  করেছে, তা খুবই মন্দ, যদি তারা জানতো’। ‘যদি তারা ঈমান আনত ও আল্লাহভীরু হ’ত, তবে  আল্লাহর কাছ থেকে উত্তম প্রতিদান পেত, যদি তারা জানত’ <em>(বাক্বারাহ ২/১০২-১০৩)</em>। </p>
  <p align="justify">বলা  বাহুল্য, সুলায়মান (আঃ)-কে জিন, বায়ু, পক্ষীকুল ও জীবজন্তুর উপরে একচ্ছত্র  ক্ষমতা দান করা ছিল আল্লাহর এক মহা পরীক্ষা।  শয়তান ও তাদের অনুসারী দুষ্ট লোকেরা সর্বদা এটাকে বস্ত্তবাদী দৃষ্টিতে দেখেছে এবং  যুক্তিবাদের ধূম্রজালে পড়ে পথ হারিয়েছে। অথচ আল্লাহর নবী সুলায়মান (আঃ) সর্বদা  আল্লাহর নে‘মতের শুকরিয়া আদায় করেছেন। আমরাও তার নবুঅতের প্রতি দ্বিধাহীনভাবে  বিশ্বাস স্থাপন করি। </p>
  <p align="justify"><strong><a name="13" id="13"></a>(৯)</strong> <strong>বায়তুল মুক্বাদ্দাস নির্মাণ ও সুলায়মান  (আঃ)-এর মৃত্যুর বিস্ময়কর ঘটনা :</strong> </p>
  <p align="justify">বায়তুল  মুক্বাদ্দাসের নির্মাণ সর্বপ্রথম ফেরেশতাদের মাধ্যমে অথবা আদম (আঃ)-এর কোন  সন্তানের মাধ্যমে সম্পন্ন হয় কা‘বাগৃহ নির্মাণের চল্লিশ বছর পরে। অতঃপর  স্বপ্নাদিষ্ট হয়ে হযরত ইয়াকূব (আঃ) তা পুনর্নির্মাণ করেন। তার প্রায় হাযার বছর পরে  দাঊদ (আঃ) তার পুনর্নির্মাণ শুরু করেন এবং সুলায়মান (আঃ)-এর হাতে তা সমাপ্ত হয়।  কিন্তু মূল নির্মাণ কাজ শেষ হ’লেও আনুসঙ্গিক কিছু কাজ তখনও বাকী ছিল। এমন সময় হযরত  সুলায়মানের মৃত্যুকাল ঘনিয়ে এল। এই কাজগুলি অবাধ্যতাপ্রবণ জিনদের উপরে ন্যস্ত ছিল।  তারা হযরত সুলায়মানের ভয়ে কাজ করত। তারা তাঁর মৃত্যু সংবাদ জানতে পারলে কাজ ফেলে  রেখে পালাতো। ফলে নির্মাণ কাজ অসম্পূর্ণ থেকে যেত। তখন সুলায়মান (আঃ) আল্লাহর  নির্দেশে মৃত্যুর জন্যে প্রস্ত্তত হয়ে তাঁর কাঁচ নির্মিত মেহরাবে প্রবেশ করলেন।  যাতে বাইরে থেকে ভিতরে সবকিছু  দেখা যায়।  তিনি বিধানানুযায়ী ইবাদতের উদ্দেশ্যে লাঠিতে ভর করে দাঁড়িয়ে গেলেন, যাতে রূহ  বেরিয়ে যাবার পরেও লাঠিতে ভর দিয়ে দেহ স্বস্থানে দাঁড়িয়ে থাকে। সেটাই হ’ল। আল্লাহর  হুকুমে তাঁর দেহ উক্ত লাঠিতে ভর করে এক বছর দাঁড়িয়ে থাকল। দেহ পচলো না, খসলো না বা  পড়ে গেল না। জিনেরা ভয়ে কাছে যায়নি। ফলে তারা হাড়ভাঙ্গা খাটুনি খেটে কাজ শেষ করে  ফেলল। এভাবে কাজ সমাপ্ত হ’লে আল্লাহর হুকুমে কিছু উই পোকার সাহায্যে লাঠি ভেঙ্গে  দেওয়া হয় এবং সুলায়মান (আঃ)-এর লাশ মাটিতে পড়ে যায়। উক্ত কথাগুলি আল্লাহ বলেন  নিম্নোক্ত ভাবে- </p>
  <p align="justify" dir="RTL">فَلَمَّا  قَضَيْنَا عَلَيْهِ الْمَوْتَ مَا  دَلَّهُمْ عَلَى مَوْتِهِ إِلاَّ دَابَّةُ  الْأَرْضِ تَأْكُلُ  مِنْسَأَتَهُ فَلَمَّا خَرَّ  تَبَيَّنَتِ الْجِنُّ أَن  لَّوْ كَانُوْا يَعْلَمُوْنَ الْغَيْبَ مَا  لَبِثُوْا فِي الْعَذَابِ الْمُهِيْنِ-  (سبا ১৪)-<span lang="AR-SA"> </span></p>
  <p align="justify"><span dir="LTR"> </span><span dir="LTR"> </span>‘অতঃপর যখন আমরা সুলায়মানের  মৃত্যু ঘটালাম, তখন ঘুনপোকাই জিনদেরকে তাঁর মৃত্যু সম্পর্কে অবহিত করল। সুলায়মানের  লাঠি খেয়ে যাচ্ছিল। অতঃপর যখন তিনি মাটিতে পড়ে গেলেন, তখন জিনেরা বুঝতে পারল যে,  যদি তারা অদৃশ্য বিষয় জানতো, তাহ’লে তারা (মসজিদ নির্মাণের) এই হাড়ভাঙ্গা খাটুনির  আযাবের মধ্যে আবদ্ধ থাকতো না’ <em>(সাবা ৩৪/১৪)</em>। সুলায়মানের মৃত্যুর এই ঘটনা আংশিক কুরআনের  আলোচ্য আয়াতের এবং আংশিক ইবনে আববাস (রাঃ) প্রমুখ থেকে বর্ণিত হয়েছে <em>(ইবনে কাছীর)</em>। </p>
  <p align="justify"><strong><a name="14" id="14"></a>সুলায়মানের এই অলৌকিক মৃত্যু কাহিনীর মধ্যে শিক্ষণীয় বিষয় সমূহ :</strong> </p>
  <p align="justify">(১) মৃত্যুর নির্ধারিত সময় উপস্থিত হ’লে নবী-রাসূল যে-ই হৌন না কেন, এক সেকেন্ড  আগপিছ হবে না। </p>
  <p align="justify">(২) আল্লাহ কোন মহান কাজ সম্পন্ন করতে চাইলে যেকোন উপায়ে তা সম্পন্ন করেন।  এমনকি মৃত লাশের মাধ্যমেও করতে পারেন। </p>
  <p align="justify">(৩) ইতিপূর্বে জিনেরা বিভিন্ন আগাম খবর এনে বলত যে, আমরা গায়েবের খবর জানি।  অথচ চোখের সামনে মৃত্যুবরণকারী সুলায়মান (আঃ)-এর খবর তারা জানতে পারেনি এক বছরের  মধ্যে। এতে তাদের অদৃশ্য জ্ঞানের দাবী অসার প্রমাণিত হয়। </p>
  <div align="justify"><br clear="all">
  </div>
  <p align="justify"><strong><a name="15" id="15"></a>সংশয় নিরসন</strong><strong> </strong></p>
  <p align="justify"><strong>(১) সুলায়মানের আংটি চুরি ও রাজত্ব হরণ :</strong><strong> </strong></p>
  <p align="justify"><u>বাক্বারাহ ১০২</u> : <span dir="RTL"> </span><span dir="RTL"><span dir="RTL"> </span> </span><span dir="RTL" lang="AR-SA">وَاتَّبَعُوْا  مَا تَتْلُوا الشَّيَاطِيْنُ عَلَى مُلْكِ سُلَيْمَانَ</span><span dir="LTR"> </span><span dir="LTR"> </span>‘এবং সুলায়মানের রাজত্বে  শয়তানগণ যা আবৃত্তি করত, তারা (ইহুদীরা) তার অনুসরণ করত’। </p>
  <p align="justify">উক্ত আয়াতের ব্যাখ্যায় তাফসীর জালালাইনে বলা হয়েছে, <span dir="RTL">من السحر، وكانت دفنته تحت كرسيه لَمَّا  نُزِعَ ملكُه-</span><span dir="LTR"> </span><span dir="LTR"> </span> ‘(শয়তানেরা) জাদু হ’তে  (আবৃত্তি করত), যা সুলায়মান-এর সিংহাসনের নীচে তারা দাফন করেছিল তাঁর রাজত্ব  ছিনিয়ে নেওয়ার প্রাক্কালে। আমরা বলি, সুলায়মান (আঃ) একজন জলীলুল ক্বদর নবী ছিলেন।  তিনি জাদুকর ছিলেন না বা জাদুর শক্তির বলে তিনি সবকিছুকে অনুগত করেননি। তাঁর  সিংহাসনের নীচে কোন জাদুও কেউ লুকিয়ে রাখেনি। তাছাড়া তাঁর রাজত্ব ছিনিয়ে নেবার মত  কোন অঘটন ঘটেনি এবং এমন  কোন খবরও আল্লাহ  বা তাঁর রাসূল (ছাঃ) আমাদেরকে দেননি। এগুলি নবীগণের মর্যাদার বরখেলাফ এবং স্রেফ  ইস্রাঈলী কল্পকাহিনী মাত্র। </p>
  <p align="justify">অতএব উক্ত আয়াত সমূহের প্রকাশ্য অর্থ এই যে, সুলায়মান (আঃ)-এর অতুলনীয়  সাম্রাজ্যে ঈর্ষান্বিত শয়তানেরা সর্বত্র রটিয়ে দেয় যে, জিন-ইনসান ও পশু-পক্ষী সবার  উপরে সুলায়মানের একাধিপত্যের মূল কারণ হ’ল তাঁর পঠিত কিছু কালেমা, যার কিছু কিছু  আমরা জানি। যারা এগুলি শিখবে ও তার উপরে আমল করবে, তারাও অনুরূপ ক্ষমতা অর্জন করতে  পারবে। তখন লোকেরা ঐসব জাদু বিদ্যা শিখতে ঝুঁকে পড়ল ও তাদের অনুসারী হ’ল এবং কুফরী  করতে শুরু করল। বর্ণিত আয়াতে এর প্রতিবাদ করা হয়েছে এবং সুলায়মান (আঃ)-এর  নির্দোষিতা ঘোষণা করা হয়েছে এবং বলা হয়েছে যে, সুলায়মান জাদুর বলে নয়, বরং আল্লাহর  দেওয়া ক্ষমতা বলে দেশ শাসন করেন। মূল কথা হ’ল, ইহুদীরা সকল নবীকে গালি দিয়েছে এবং  সেভাবে সুলায়মান (আঃ)-কেও তোহমত দিয়েছে। </p>
  <p align="justify"><strong>(২) হারূত ও মারূতের কাহিনী :</strong><strong> </strong></p>
  <p align="justify">একই আয়াতে হারূত ও মারূত দুই ফেরেশতা সম্পর্কে বর্ণিত হয়েছে। যেখানে মাননীয়  তাফসীরকার<strong> </strong>বলেছেন, <span dir="RTL">قال إبن عباس : هما ساحران،  كانا يعلمان السحر-</span><span dir="LTR"> </span><span dir="LTR"> </span> ইবনু আববাস (রাঃ) বলেন, ‘তারা ছিলেন দু’জন জাদুকর। তারা জাদু শিক্ষা দিতেন’। অথচ  তাঁরা জাদুকর ছিলেন না। বরং ফেরেশতা ছিলেন। যারা কখনোই আল্লাহর অবাধ্য ছিলেন না।  জাদুকর বলে তাদের উপরে তোহমত লাগানো হয়েছে মাত্র। </p>
  <p align="justify">এতদ্ব্যতীত বাহরুল মুহীত্ব, বায়যাবী প্রভৃতি তাফসীর গ্রন্থে যেমন বলা হয়েছে  যে, (ক) আল্লাহ তাদেরকে পরীক্ষা স্বরূপ মানুষ হিসেবে দুনিয়ায় পাঠিয়েছিলেন। পরে তারা  মানুষের ন্যায় মহাপাপে লিপ্ত হয়। (খ) তখন শাস্তি স্বরূপ তাদের পায়ে বেড়ী দিয়ে  বাবেল শহরে একটি পাহাড়ের গুহার মধ্যে আটকিয়ে রাখা হয়। যারা যেখানে ক্বিয়ামত  পর্যন্ত অবস্থান করবে। (গ) আর যে সুন্দরী মেয়েটির সঙ্গে তারা ব্যভিচারে লিপ্ত  হয়েছিল, সে মেয়েটি আসমানে ‘যোহরা’ তারকা হিসেবে ক্বিয়ামত পর্যন্ত ঝুলন্ত থাকবে’--  এগুলি সব তাফসীরের নামে উদ্ভট গল্প মাত্র, যা সুলায়মানের শত্রু ইহুদী-নাছারাদের  উর্বর মস্তিষ্কের ফসল ছাড়া কিছুই নয়। </p>
  <p align="justify">মূল ঘটনা এই যে, ঐ সময় ইরাকের বাবেল বা ব্যবিলন শহর জাদু বিদ্যায় শীর্ষে  ছিল। সুলায়মানের বিশাল ক্ষমতাকে শয়তান ও দুষ্ট লোকেরা উক্ত জাদু বিদ্যার ফল বলে  রটনা করত। তখন নবুঅত ও জাদুর মধ্যে পার্থক্য বুঝানোর জন্য আল্লাহ হারূত ও মারূত  নামক দু’জন ফেরেশতাকে সেখানে শিক্ষক হিসাবে মানুষের বেশে পাঠান। তারা লোকদের জাদু  বিদ্যার অনিষ্টকারিতা ও নবুঅতের কল্যাণকারিতা সম্পর্কে বুঝাতে থাকেন। কিন্তু  লোকেরা অকল্যাণকর বিষয়গুলিই শিখতে চাইত। যা কুরআনের উক্ত আয়াতে বর্ণিত হয়েছে। </p>
  <p align="justify"><strong>(৩) সুলায়মানের (আঃ)-এর উপরে প্রদত্ত তোহমত : </strong><strong> </strong></p>
  <p align="justify"><u>ছোয়াদ ৩৪</u> : <span dir="RTL">وَلَقَدْ  فَتَنَّا سُلَيْمَانَ  وَأَلْقَيْنَا  عَلَى  كُرْسِيِّهِ جَسَداً ثُمَّ  أَنَابَ</span><span dir="LTR"> </span><span dir="LTR"> </span> ‘আমি সোলায়মানকে পরীক্ষা  করলাম এবং তার আসনের উপরে রেখে দিলাম একটি নিষ্প্রাণ দেহ। অতঃপর সে বিনত হ’ল।’ এখানে  তাফসীর জালালাইনে বলা হয়েছে, </p>
  <p align="justify" dir="RTL">ابتليناه بسبب ملكه،  وذلك لتزوجه بامرأة هواها،  وكانت تعبد الصنم فى داره من غير علمه وكان مُلكه  فى خاتمه، فنزعه مرة عند إرادة الخلاء عند أمرأة المسماة بالأمينة على عادته، فجاءها  جنّى فى صورة سليمان فأخذه منها... ثم أناب : رجع سليمان إلى مُلكه بعد أيام، بأن وصل إلى الخاتم فلبسه وجلس على كرسيه-<span dir="LTR"> </span></p>
  <p align="justify">‘আমরা তাকে তার রাজত্বের কারণে পরীক্ষা করলাম। সেটা এই যে, তিনি একজন  মহিলাকে বিবাহ করেন, যার প্রতি তিনি আসক্ত হয়েছিলেন। ঐ মহিলা তার গৃহে তার অগোচরে  মূর্তি পূজা করত। আর সুলায়মানের রাজত্ব ছিল তার আংটির কারণে। একদিন তিনি টয়লেটে  যাবার সময় অভ্যাসবশতঃ আংটিটি খুলে তাঁর উক্ত স্ত্রী ‘আমীনা’-র নিকটে রেখে যান। এমন  সময় একটি জিন সুলায়মানের রূপ ধারণ করে সেখানে উপস্থিত হয় ও তার নিকট থেকে আংটিটি  নিয়ে নেয়।...অতঃপর সুলায়মান বেরিয়ে এসে দেখেন তাঁর সিংহাসনে অন্যজন বসে আছে এবং  লোকেরা সবাই তাকে অস্বীকার করে।...‘অতঃপর সে বিনত হ’ল’ অর্থাৎ সুলায়মান কিছু দিন  পরে তাঁর আংটির নিকটে পৌঁছে যান। অতঃপর আংটি পরিধান করে নিজ রাজ আসনে উপবেশন করেন’। </p>
  <p align="justify">আমরা বলি, এই ব্যাখ্যার মধ্যে মারাত্মক ত্রুটি রয়েছে। কেননা এই ব্যাখ্যা  দ্বারা নবী ও তাঁর পবিত্র স্ত্রীদের মর্যাদাহানি করা হয়েছে। যেখানে নবীদের ইয্যতের  হেফাযতের দায়িত্ব আল্লাহর, সেখানে এ ধরনের তাফসীর বাতিল প্রতিপন্ন হওয়া স্বাভাবিক  বিষয়। সুলায়মান (আঃ)-কে আল্লাহ পরীক্ষা করেছিলেন এবং সে পরীক্ষার ফলে তিনি আল্লাহর  দিকে অধিকতর রুজু হয়েছিলেন। কুরআন মাজীদে এই ঘটনা আমাদেরকে শুনানোর উদ্দেশ্য হ’ল  যাতে আমরাও কোন পরীক্ষায় নিপতিত হ’লে দিশেহারা না হয়ে যেন আল্লাহর দিকে অধিকতর  রুজু ও বিনীত হই- একথা বুঝানো। এখানে মূল ঘটনা বর্ণনা করা আল্লাহর উদ্দেশ্য নয়।  তার কোন প্রয়োজনও নেই এবং তার জানার যথার্থ কোন উপায়ও আমাদের কাছে নেই। </p>
  <p align="justify">এ সম্পর্কে মাননীয় তাফসীরকার যে আংটির ঘটনা উল্লেখ করেছেন, তাছাড়াও তাঁর  আংটি শয়তানের করায়ত্ত হওয়া, ৪০দিন পরে তা মাছের পেট থেকে উদ্ধার করে পুনরায় সিংহাসন  ফিরে পাওয়া ইত্যাদি গল্পকে হাফেয ইবনু কাছীর স্রেফ ইস্রাঈলী উপকথা বলে  প্রত্যাখ্যান করেছেন। </p>
  <p align="justify">নবী সুলায়মানের স্বীয় স্ত্রীদের সাথে ঘটনার যে বিবরণ ছহীহ বুখারী সহ  অন্যান্য হাদীছ গ্রন্থে এসেছে, সেটিকে ক্বাযী আবুস সঊদ, আল্লামা আলূসী, আশরাফ আলী  থানভী প্রমুখ মুফাসসিরগণের ন্যায় অনেকে অত্র আয়াতের তাফসীর ভেবেছেন। কিন্তু সেটাও  ঠিক নয়। ইমাম বুখারী স্বয়ং উক্ত হাদীছকে অত্র আয়াতের তাফসীরে আনেননি। বরং বিভিন্ন  নবীর ঘটনা বর্ণনার ন্যায় রাসূলুল্লাহ (ছাঃ) সুলায়মান নবী সম্বন্ধেও একটি ঘটনা  উল্লেখ করেছেন মাত্র। অত্র আয়াতের শানে নুযূল বা ব্যাখ্যা হিসাবে নয়। উল্লেখ্য যে,  ই.ফা.বা. ঢাকা-র অনুবাদের টীকাতেও উক্ত ঘটনাকে অত্র আয়াতের ব্যাখ্যায় আনা হয়েছে  (পৃঃ ৭৪৪ টীকা ১৪১)। যা নিতান্তই ভুল। </p>
  <p align="justify"> </p>
  <p align="justify"><strong><a name="16" id="16"></a>সুলায়মান (আঃ)-এর জীবনী থেকে শিক্ষণীয় বিষয় সমূহ</strong> <strong>:</strong> </p>
  <p align="justify">১. নবুঅত ও খেলাফত একত্রে একই ব্যক্তির  মাধ্যমে পরিচালিত হওয়া সম্ভব। </p>
  <p align="justify">২. ধর্মই রাজনীতির প্রধান চালিকা শক্তি। ধর্মীয় রাজনীতির মাধ্যমেই পৃথিবীতে  প্রকৃত শান্তি প্রতিষ্ঠা করা সম্ভব। </p>
  <p align="justify">৩. প্রকৃত মহান তিনিই, যিনি সর্বোচ্চ ক্ষমতার অধিকারী হয়েও অহংকারী হন না।  বরং সর্বদা আল্লাহর প্রতি বিনীত থাকেন। </p>
  <p align="justify">৪. শত্রুমুক্ত কোন মানুষ দুনিয়াতে নেই। সুলায়মানের মত একচ্ছত্র এবং  অপ্রতিদ্বন্দ্বী বাদশাহর বিরুদ্ধেও চক্রান্ত, ষড়যন্ত্র ও মিথ্যাচার চালানো হয়েছে। </p>
  <p align="justify">৫. সম্পূর্ণ নিঃস্বার্থভাবে প্রজাসাধারণের কাজ করলেও তারা অনেক সময় না বুঝে  বিরোধিতা করে। যেমন বায়তুল মুক্বাদ্দাস মসজিদের নির্মাণ কাজ সমাপ্ত না হওয়ায়  আল্লাহ বাকী সময়ের জন্য সুলায়মানের প্রাণহীন দেহকে লাঠিতে ঠেস দিয়ে দাঁড় করিয়ে  রাখেন জিন মিস্ত্রী ও জোগাড়েদের ভয় দেখানোর জন্য। যাতে তারা কাজ ফেলে রেখে চলে না  যায় এবং নতুন চক্রান্তে লিপ্ত হবার সুযোগ না পায়। </p>
  <p align="justify"> </p>
  <p align="justify"><strong><a name="17" id="17"></a>সুলায়মানের মৃত্যু ও রাজত্বকাল :</strong> </p>
  <p align="justify">সুলায়মান (আঃ) ৫৩ বছর বেঁচেছিলেন। তন্মধ্যে ৪০ বছর তিনি রাজত্ব করেন। তাঁর  মৃত্যুর পরে তাঁর পুত্র রাহবা‘আম <span dir="RTL"> </span><span dir="RTL"><span dir="RTL"> </span>(رحبعام)</span><span dir="LTR"> </span><span dir="LTR"> </span> ১৭ বছর রাজত্ব করেন। অতঃপর বনু ইস্রাঈলের রাজত্ব  বিভক্ত হয়ে যায়।<a href="#_ftn8" name="_ftnref8" title="">[8]</a> সুলায়মান মনছূরপুরীর হিসাব মতে শেষনবী (ছাঃ)-এর  আবির্ভাবের প্রায় ১৫৪৬ বছর পূর্বে সুলায়মান (আঃ) মৃত্যুবরণ করেন।<a href="#_ftn9" name="_ftnref9" title="">[9]</a> </p>
  <div><span class="style1"><br clear="all">
      </span>
    <hr size="1" width="33%" align="left">
      <div class="style1" id="ftn1">        <a href="#_ftnref1" name="_ftn1" title="">[1]</a>. <em>যথাক্রমে (১) সূরা বাক্বারাহ ২/১০২; (২) নিসা  ৪/১৬৩; (৩) আন‘আম ৬/৮৪; (৪) আম্বিয়া ২১/৭৮-৭৯, ৮১-৮২; (৫) নমল ২৭/১৫-৪৪=৩০; (৬) সাবা  ৩৪/১২-১৪; (৭) ছোয়াদ ৩৮/৩০-৪০=১১; মোট ৫১টি আয়াত।</em> </div>
    <div class="style1" id="ftn2">        <a href="#_ftnref2" name="_ftn2" title="">[2]</a>. <em>মুত্তাফাক্ব আলাইহ, মিশকাত হা/৫৭১৯  ‘ক্বিয়ামতের অবস্থা’ অধ্যায় ‘সৃষ্টির সূচনা ও নবীগণের আলোচনা’ অনুচ্ছেদ-৯</em>। </div>
    <div class="style1" id="ftn3">        <a href="#_ftnref3" name="_ftn3" title="">[3]</a>. <em>কুরতুবী, সাবা ১২ আয়াতের টীকা দ্রষ্টব্য</em>। </div>
    <div class="style1" id="ftn4">        <a href="#_ftnref4" name="_ftn4" title="">[4]</a>. <em>মাহমূদ আলূসী (মৃ: ১২৭০হি:), রূহুল মা‘আনী  (বৈরুত: দার এহইয়াউত তুরাছিল ‘আরাবী, তাবি), তাফসীর সূরা ছোয়াদ ৩৫, ২৩/২০১ পৃ:।</em> </div>
    <div class="style1" id="ftn5">        <a href="#_ftnref5" name="_ftn5" title="">[5]</a>. <em>কুরতুবী, তাফসীর সূরা নমল ২০ আয়াত</em>। </div>
    <div class="style1" id="ftn6">        <a href="#_ftnref6" name="_ftn6" title="">[6]</a>. <em>কুরতুবী, তাফসীর সূরা নমল ৪৪ ও ২৩ আয়াত</em>। </div>
    <div class="style1" id="ftn7">        <a href="#_ftnref7" name="_ftn7" title="">[7]</a>. <em>মুত্তাফাক্ব আলাইহ, মিশকাত হা/৫৭২০  ‘ক্বিয়ামতের অবস্থা’ অধ্যায় ‘সৃষ্টির সূচনা ও নবীগণের আলোচনা’ অনুচ্ছেদ</em>-<em>৯</em>। </div>
    <div class="style1" id="ftn8">        <a href="#_ftnref8" name="_ftn8" title="">[8]</a>. <em>ইবনু কাছীর, আল-বিদায়াহ ওয়ান নিহায়াহ  ২/২৯-৩০</em>। </div>
    <div class="style1" id="ftn9">        <a href="#_ftnref9" name="_ftn9" title="">[9]</a>. <em>মানছূরপুরী, রহমাতুল লিল আলামীন ৩/১০৯ পৃঃ</em>। </div>
  </div>
</div>


</html>
