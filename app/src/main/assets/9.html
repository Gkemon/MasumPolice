<html>
<meta http-equiv='Content-Type' content='text/html; charset=utf-8' />
<link rel="stylesheet" type="text/css" href="styles.css" />
     <p align="justify">হযরত ইসহাক ছিলেন ইবরাহীম (আঃ)-এর প্রথমা স্ত্রী  সারাহ-এর গর্ভজাত একমাত্র পুত্র। তিনি ছিলেন হযরত ইসমাঈল (আঃ)-এর চৌদ্দ বছরের ছোট।  এই সময় সারাহর  বয়স ছিল ৯০ এবং ইবরাহীমের  বয়স ছিল ১০০। অতি বার্ধ্যক্যের হতাশ বয়সে বন্ধ্যা নারী সারাহ্-কে ইসহাক জন্মের  সুসংবাদ নিয়ে ফেরেশতা আগমনের ঘটনা আমরা ইতিপূর্বে বিবৃত করেছি। পবিত্র কুরআনে  আকর্ষণীয় ভঙ্গীতে এ বিষয়ে আলোচিত হয়েছে সূরা হূদ ৭১-৭৩ আয়াতে, হিজর ৫১-৫৬ আয়াতে  এবং যারিয়াত ২৪-৩০ আয়াতে- যা আমরা ইবরাহীমের জীবনীতে বর্ণনা করেছি। আল্লাহ  ইসমাঈলকে দিয়ে যেমন মক্কার জনপদকে তাওহীদের আলোকে উদ্ভাসিত করেছিলেন, তেমনি  ইসহাক্বকে নবুঅত দান করে তার মাধ্যমে শাম-এর বিস্তীর্ণ এলাকা আবাদ করেছিলেন। </p>
      <p align="justify">হযরত ইবরাহীম (আঃ) স্বীয় জীবদ্দশায় পুত্র ইসহাক্বকে বিয়ে  দিয়েছিলেন রাফক্বা বিনতে বাতওয়াঈল (<span dir="RTL">رفقا بنت بتوائيل</span><span dir="LTR"> </span><span dir="LTR"> </span>)-এর সাথে। কিন্তু তিনিও বন্ধ্যা ছিলেন। পরে  ইবরাহীমের খাছ দো‘আর বরকতে তিনি সন্তান লাভ করেন এবং তাঁর গর্ভে  ঈছ   ও  ইয়াকূব  নামে পরপর দু’টি পুত্র সন্তান জন্ম লাভ করে।<a href="#_ftn1" name="_ftnref1" title="">[1]</a> তার মধ্যে  ইয়াকূব নবী হন। পরে ইয়াকূবের বংশধর হিসাবে বনু ইস্রাঈলের হাযার হাযার নবী পৃথিবীকে  তাওহীদের আলোকে আলোকিত করেন। কিন্তু ইহুদী নেতাদের হঠকারিতার কারণে তারা আল্লাহর  গযবে পতিত হয় এবং অভিশপ্ত জাতি হিসাবে নিন্দিত হয়। যা ক্বিয়ামত পর্যন্ত অব্যাহত  থাকবে। </p>
      <p align="justify">ইসহাক্ব (আঃ) ১৮০ বছর বয়স পান। তিনি কেন‘আনে মৃত্যুবরণ  করেন এবং পুত্র ঈছ ও ইয়াকূবের মাধ্যমে হেবরনে পিতা ইবরাহীমের কবরের পাশে সমাহিত  হন। স্থানটি এখন ‘আল-খালীল’ নামে পরিচিত’।<a href="#_ftn2" name="_ftnref2" title="">[2]</a> </p>
      <p align="justify">উল্লেখ্য যে, হযরত ইসহাক্ব (আঃ) সম্পর্কে পবিত্র কুরআনের  ১৪টি সূরায় ৩৪টি আয়াতে বর্ণিত হয়েছে।<a href="#_ftn3" name="_ftnref3" title="">[3]</a> </p>
      <div>
        <hr size="1" width="33%" align="left">
          <div class="style2" id="ftn1"> <a href="#_ftnref1" name="_ftn1" title=""><strong>[1]</strong></a>. আল-বিদায়াহ ওয়ান-নিহায়াহ ১/১৮১।</div>
        <div class="style2" id="ftn2">            <a href="#_ftnref2" name="_ftn2" title=""><strong>[2]</strong></a>     . আল-বিদায়াহ ওয়ান-নিহায়াহ  ১/১৮৪।</div>
        <div id="ftn3">            <span class="style2"><a href="#_ftnref3" name="_ftn3" title=""><strong>[3]</strong></a> . যথাক্রমে সূরা বাক্বারাহ ২/১৩২, ১৩৩, ১৩৬, ১৪০; আলে  ইমরান ৩/৮৪; নিসা ৪/১৬৩; আন‘আম ৬/৮৪; হূদ ১১/৭১-৭৩; ইউসুফ ১২/৬; ইবরাহীম ১৪/৩৯;  হিজর ১৫/৫১-৫৬=৭; মারিয়াম ১৯/৪৯-৫০; আম্বিয়া ২১/৭২-৭৩; আনকাবূত ২৯/২৭; ছাফফাত  ৩৭/১১৩; ছোয়াদ ৩৮/৪৫-৪৭; যারিয়াত ৫১/২৪-৩০=৭। সর্বমোট =৩৪টি \</span></div>
      </div>
    </div>
</html>
