<html>
<meta http-equiv='Content-Type' content='text/html; charset=utf-8' />
<link rel="stylesheet" type="text/css" href="styles.css" />
  <p align="justify">পবিত্র  কুরআনে মাত্র দু’জায়গায় হযরত ইলিয়াস (আঃ)-এর আলোচনা দেখা যায়। সূরা আন‘আম ৮৫ আয়াতে  ও সূরা ছাফফাত ১২৩-১৩২ আয়াতে। সূরা আন‘আমে ৮৩-৮৫ আয়াতে ১৮ জন নবীর তালিকায় তাঁর  নাম রয়েছে। সেখানে কোন আলোচনা স্থান পায়নি। তবে সূরা ছাফফাতে সংক্ষেপে হ’লেও তাঁর  দাওয়াতের বিষয়ে আলোকপাত করা হয়েছে। ঐতিহাসিক বর্ণনায় এ বিষয়ে প্রায় সবাই একমত যে,  তিনি হযরত হিয্ক্বীল (আঃ)-এর পর এবং হযরত আল-ইয়াসা‘ (আঃ)-এর পূর্বে দামেষ্কের  পশ্চিমে বা‘লা বাক্কা <span dir="RTL"> </span><span dir="RTL"><span dir="RTL"> </span>(بعلبك)</span><span dir="LTR"> </span><span dir="LTR"> </span> অঞ্চলের বনু ইস্রাঈলগণের প্রতি প্রেরিত হয়েছিলেন। এই সময় হযরত সুলায়মান  (আঃ)-এর উত্তরসুরীদের অপকর্মের দরুণ বনু ইস্রাঈলের সাম্রাজ্য দু’ভাগে বিভক্ত হয়ে  পড়েছিল। এক ভাগকে ‘ইয়াহূদিয়াহ’ বলা হ’ত এবং তাদের রাজধানী ছিল বায়তুল  মুক্বাদ্দাসে। অপর ভাগের নাম ছিল ‘ইস্রাঈল’ এবং তাদের রাজধানী ছিল তৎকালীন সামেরাহ  এবং বর্তমান নাবলুসে। </p>
        <p align="justify"><strong><a name="1"></a>ইলিয়াসের জন্মস্থান :</strong><strong> </strong></p>
        <p align="justify">হযরত  ইলিয়াস (আঃ) ফিলিস্তীনের পার্শ্ববর্তী জর্ডানের আল‘আদ নামক স্থানে জন্মগ্রহণ করেন।  আল্লাহ পাক তাঁকে নবী হিসাবে মনোনীত করেন এবং ফিলিস্তীন অঞ্চলে তাওহীদের প্রচার ও  প্রসারের নির্দেশ দান করেন। </p>
        <p align="justify"><strong><a name="2" id="2"></a>ফিলিস্তীনের ধর্মীয় ও সামাজিক অবস্থা :</strong> </p>
        <p align="justify">এই  সময় ফিলিস্তীনের বায়তুল মুক্বাদ্দাস ও নাবলুস অঞ্চলে বনু ইস্রাঈলদের দুই গ্রুপের  দু’টি রাজধানী ছিল। তারা আপোষে পরস্পরে মারমুখী ছিল। ফেলে আসা নবুঅতী সমাজ  ব্যবস্থা থেকে তারা অনেক দূরে একটি পতিত সমাজে পরিণত হয়েছিল। কিতাবধারী ও কিতাবহীন  জাহেলী সমাজের মধ্যে পার্থক্য করার কোন উপায় ছিল না। </p>
        <p align="justify">তখনকার  ‘ইস্রাঈল’-এর শাসনকর্তার নাম ছিল ‘আখিয়াব’ বা ‘আখীব’। তার স্ত্রী ছিল ‘ইযবীল’। যে  বা‘ল <span dir="RTL"> </span><span dir="RTL"><span dir="RTL"> </span>(بعل)</span><span dir="LTR"> </span><span dir="LTR"> </span> নামক এক দেবমূর্তির পূজা  করত। সে বা‘ল মূর্তির নামে এক বিশাল উপাসনালয় তৈরী করে এবং সেখানে সকল বনু ইস্রাঈলকে  মূর্তিপূজায় আহবান করে। দলে দলে লোক সেদিকে আকৃষ্ট হচ্ছিল। মূসা-হারূণ, দাঊদ ও সুলায়মান  নবীর উম্মতেরা বিনা দ্বিধায় শিরকের মহাপাতকে আত্মাহুতি দিচ্ছিল। এমন এক মর্মান্তিক  অবস্থায় আল্লাহ পাক তাদের নিকটে তাওহীদের বাণী প্রচারের জন্য ইলিয়াসকে নবী হিসাবে  প্রেরণ করেন। </p>
        <p align="justify"><strong><a name="3" id="3"></a>ইলিয়াসের দাওয়াত :</strong><strong> </strong></p>
        <p align="justify">শিরকে আচ্ছন্ন ফিলিস্তীনবাসীকে হযরত ইলিয়াস (আঃ) তাওহীদের দাওয়াত দেন এবং  শিরক পরিত্যাগ করার আহবান জানান। কেননা শিরক ও তাওহীদের একত্র সহাবস্থান কখনোই  সম্ভব নয়। ইলিয়াস ও তাঁর দাওয়াত সম্পর্কে আল্লাহ বলেন, </p>
        <p align="justify" dir="RTL">وَإِنَّ إِلْيَاسَ لَمِنَ  الْمُرْسَلِيْنَ- إِذْ قَالَ  لِقَوْمِهِ أَلاَ  تَتَّقُوْنَ- أَتَدْعُوْنَ بَعْلاً  وَتَذَرُوْنَ أَحْسَنَ  الْخَالِقِيْنَ- اللهَ رَبَّكُمْ  وَرَبَّ آبَائِكُمُ الْأَوَّلِيْنَ- فَكَذَّبُوْهُ فَإِنَّهُمْ  لَمُحْضَرُوْنَ- إِلاَّ عِبَادَ اللهِ الْمُخْلَصِيْنَ- وَتَرَكْنَا  عَلَيْهِ فِي الْآخِرِيْنَ- سَلاَمٌ عَلَى  إِلْ يَاسِيْنَ-  إِنَّا كَذَلِكَ  نَجْزِي الْمُحْسِنِيْنَ-  إِنَّهُ مِنْ عِبَادِنَا الْمُؤْمِنِيْنَ- (الصافات ১২৩-১৩২)-<span lang="AR-SA"> </span></p>
        <p align="justify"><span dir="LTR"> </span><span dir="LTR"> </span>‘নিশ্চয়ই ইলিয়াস ছিল  প্রেরিত রাসূলগণের অন্যতম’ <em>(ছাফফাত ১২৩)</em>। ‘যখন সে তার সম্প্রদায়কে বলল, তোমরা কি ভয় কর না’? <em>(১২৪)</em> ‘তোমরা কি বা‘ল দেবতার পূজা করবে আর সর্বোত্তম স্রষ্টাকে পরিত্যাগ করবে’? <em>(১২৫)</em> ‘যিনি আল্লাহ, তোমাদের পালনকর্তা ও তোমাদের পূর্বপুরুষদের পালনকর্তা’ <em>(১২৬)</em>।  ‘অতঃপর তারা তাঁকে মিথ্যা প্রতিপন্ন করল। অতএব তারা অবশ্যই গ্রেফতার হয়ে আসবে’ <em>(১২৭)</em>।  ‘কিন্তু আল্লাহর খাঁটি বান্দাগণ ব্যতীত’ <em>(১২৮)</em>। আমরা এই নিয়মের উপরে পরবর্তীদেরকেও রেখে  দিয়েছি’ <em>(১২৯)</em>। ‘ইলিয়াস-এর উপরে শান্তি বর্ষিত হৌক’ <em>(১৩০)</em>। ‘এভাবেই আমরা সৎকর্মীদের প্রতিদান দিয়ে থাকি’ <em>(১৩১)</em>।  ‘নিশ্চয়ই ইলিয়াস ছিল আমাদের বিশ্বাসী বান্দাদের অন্তর্ভুক্ত’ <em>(ছাফফাত ৩৭/১২৩-১৩২)</em>। </p>
        <p align="justify"><strong><a name="4" id="4"></a>দাওয়াতের ফলশ্রুতি :</strong><strong> </strong></p>
        <p align="justify">বিগত  নবীগণের যে দুরবস্থা হয়েছিল, ইলিয়াস (আঃ)-এর ভাগ্যে তার ব্যতিক্রম হয়নি। তিনি ইস্রাঈলের  শাসক আখিয়াব ও তার প্রজাবৃন্দকে বা‘ল দেবমূর্তির পূজা করতে নিষেধ করলেন এবং এক  আল্লাহর প্রতি ইবাদতের আহবান জানালেন। কিন্তু দু’একজন হকপন্থী ব্যক্তি ছাড়া কেউ  তাঁর কথায় কর্ণপাত করল না। তারা ইলিয়াস (আঃ)-এর বিরুদ্ধে নানা অপপ্রচারে লিপ্ত  হ’ল। তাকে যত্রতত্র অপমান-অপদস্থ করা শুরু করল। এমনকি দৈহিক নির্যাতনও শুরু হয়ে  গেল। কিন্তু ইলিয়াস (আঃ) তাঁর দাওয়াত চালিয়ে যেতে থাকেন। অবশেষে রাজা ও রাণী তাঁকে  হত্যা করার সিদ্ধান্ত নেন। ফলে তিনি রাজধানী ছেড়ে অনেক দূরে এক পাহাড়ের গুহায়  আত্মগোপন করলেন এবং দুর্ভিক্ষ নাযিলের জন্য আল্লাহর নিকটে প্রার্থনা করলেন। ফলে  সারা দেশে ব্যাপক দুর্ভিক্ষ দেখা দিল। ইলিয়াস (আঃ) মনে করলেন দুর্ভিক্ষ দূর করার  জন্য তিনি যদি তাদেরকে মো‘জেযা প্রদর্শন করেন, তাহ’লে হয়ত তারা শিরক বর্জন করে  তাওহীদ কবুল করবে এবং এক আল্লাহর ইবাদতে ফিরে আসবে। </p>
        <p align="justify"><strong><a name="5" id="5"></a>বাদশাহর দরবারে ইলিয়াসের উপস্থিতি :</strong> </p>
        <p align="justify">আল্লাহর  হুকুমে হযরত ইলিয়াস (আঃ) তাওহীদের দাওয়াত নিয়ে সরাসরি ইস্রাঈলের বাদশাহ আখিয়াবের  দরবারে হাযির হ’লেন। তিনি বললেন, দেশব্যাপী এই দুর্ভিক্ষের কারণ হ’ল আল্লাহর  নাফরমানী। তোমরা নাফরমানী থেকে বিরত হ’লে এ আযাব দূর হ’তে পারে। তোমরা বলে থাক যে,  তোমাদের বা‘ল দেবতার নাকি সাড়ে চারশ’ নবী (!) আছে। তাই যদি হয়, তাহ’লে তুমি তাদের  সবাইকে একত্রিত কর। তারা এই দুর্ভিক্ষ দূর করার জন্য বা‘ল দেবতার নামে কুরবানী  করুক। আর আমি একই উদ্দেশ্যে আল্লাহর নামে কুরবানী পেশ করি। যার কুরবানী আসমান থেকে  আগুন এসে ভস্ম করে দেবে, তার ধর্মই সত্য বলে গণ্য হবে। ইলিয়াস (আঃ)-এর এ  প্রস্তাব সবাই সানন্দে মেনে নিল। </p>
        <p align="justify"><strong><a name="6" id="6"></a>আল্লাহ ও বা‘ল দেবতার নামে কুরবানীর ঘটনা :</strong> </p>
        <p align="justify">পূর্ব  সিদ্ধান্ত অনুযায়ী ‘কোহে কারমাল’ নামক পাহাড়ী উপত্যকায় সকলে সমবেত হ’ল। বা‘ল  দেবতার নামে তার মিথ্যা নবীরা কুরবানী পেশ করল। সকাল থেকে দুপুর পর্যন্ত বা‘ল  দেবতার উদ্দেশ্যে আকুতি-মিনতি ও কান্নাকাটি করে প্রার্থনা করা হ’ল। কিন্তু দেবতার  কোন সাড়া পাওয়া গেল না। আসমান থেকে কোন আগুন নাযিল হ’ল না। </p>
        <p align="justify">অতঃপর  হযরত ইলিয়াস (আঃ) আল্লাহর নামে কুরবানী করলেন এবং যথাসময়ে আসমান থেকে আগুন এসে তা  খেয়ে গেল। বস্ত্ততঃ এটাই ছিল কুরবানী কবুল হওয়ার নিদর্শন। এভাবেই কবুল হয়েছিল  আদমপুত্র হাবীলের কুরবানী। তখনকার সময় মুশরিকদের মধ্যেও এ রীতি গ্রহণযোগ্য ছিল, যা  ইলিয়াসের বর্তমান ঘটনায় প্রমাণিত হয়। </p>
        <p align="justify">আসমান  থেকে আগুন এসে কুরবানী কবুলের এই অভাবনীয় দৃশ্য দেখে অনেকে সাথে সাথে সিজদায় পড়ে  গেল এবং ইলিয়াসের দ্বীন কবুল করে নিল। সকলের নিকটে ইলিয়াস (আঃ)-এর সত্যতা স্পষ্ট  হয়ে গেল। কিন্তু বা‘ল পূজারী কথিত ধর্মনেতারা তাদের যিদের উপরে অটল রইল। এইসব  মিথ্যা নবীরা ও তাদের স্বার্থান্ধ অনুসারীরা ঈমান আনল না। </p>
        <p align="justify"><strong><a name="7" id="7"></a>ইলিয়াস (আঃ)-কে পুনরায় হত্যার ষড়যন্ত্র :</strong> </p>
        <p align="justify">ওদিকে  আখিয়াবের স্ত্রী ইখবীল হযরত ইলিয়াস (আঃ)-কে পুনরায় হত্যার চক্রান্ত শুরু করে দিল।  ফলে তিনি রাজধানী সামেরাহ (নাবলুস) ছেড়ে চলে গেলেন এবং কিছুদিন পর বনু ইস্রাঈলের  অপর রাজ্য পার্শ্ববর্তী ইয়াহূদিয়াহতে উপস্থিত হ’লেন। ঐসময় বা‘ল পূজার ঢেউ এখানেও  লেগেছিল। হযরত ইলিয়াস (আঃ) সেখানে পৌঁছে তাওহীদের দাওয়াত শুরু করলেন। সেখানকার  সম্রাট ‘ইহুরাম’-এর কাছেও তিনি দাওয়াত দিলেন। কিন্তু নিরাশ হ’লেন। অবশেষে তাঁর ভবিষ্যদ্বাণী  অনুযায়ী সে ধ্বংসপ্রাপ্ত হ’ল। </p>
        <p align="justify">কয়েক  বছর পর ইলিয়াস (আঃ) পুনরায় ‘ইস্রাঈলে’ ফিরে এলেন এবং ‘আখিয়াব’ ও তার পুত্র  ‘আখযিয়া’-কে সত্য পথে আনার চেষ্টা করলেন। কিন্তু তারা তাদের শিরকী ধ্যান-ধারণায়  অটল রইল। অবশেষে তাদের উপরে বৈদেশিক আক্রমণ ও মারাত্মক রোগ-ব্যধির গযব নাযিল হ’ল।  অতঃপর আল্লাহ পাক তাঁর নবীকে উঠিয়ে নিলেন। </p>
        <p align="justify"><strong><a name="8" id="8"></a>হযরত ইলিয়াস (আঃ) জীবিত আছেন কি?</strong><strong> </strong></p>
        <p align="justify">সুয়ূত্বী,  ইবনে আসাকির, হাকেম প্রমুখের বিভিন্ন বর্ণনায় প্রতীয়মান হয় যে, চারজন নবী জীবিত  আছেন। তন্মধ্যে খিযির ও ইলিয়াস দুনিয়াতে এবং ইদরীস ও ঈসা আসমানে রয়েছেন। কিন্তু  হাকেম ও ইবনু কাছীর এসব বর্ণনাকে বিশুদ্ধ বলেননি। সারকথা, হযরত ইলিয়াস (আঃ)-এর  জীবিত থাকার বিষয়টি কোন ছহীহ হাদীছ দ্বারা প্রমাণিত নয়। অতএব এসব বর্ণনার প্রতি  কর্ণপাত করার কোন প্রয়োজন নেই। ইলিয়াস (আঃ) স্বাভাবিক প্রক্রিয়ায় মৃত্যুবরণ করেছেন  বলেই আমরা বিশ্বাস করব। </p>
        <p align="justify"><strong><a name="9" id="9"></a>বা‘ল দেবতার পরিচয় :</strong> </p>
        <p align="justify">সূরা  ছাফফাত ১২৫ আয়াতে যে বা‘ল <span dir="RTL"> </span><span dir="RTL"><span dir="RTL"> </span>(بعل)</span><span dir="LTR"> </span><span dir="LTR"> </span> দেবতার কথা বলা হয়েছে,  আরবী ভাষায় এর অর্থ স্বামী বা মালিক। কিন্তু সম্ভবতঃ এটি হিব্রু শব্দ। কেননা  তখনকার সময় ফিলিস্তীন অঞ্চলের ভাষা ইবরানী বা হিব্রু ছিল। এটি ইস্রাঈলীদের পূজিত  দেবমূর্তির নাম। হযরত মূসা (আঃ)-এর সময়ে শাম অঞ্চলে এর পূজা হ’ত এবং এটাই ছিল  তাদের সর্বাধিক জনপ্রিয় দেবতা। বা‘ল বাক্কা <span dir="RTL"> </span><span dir="RTL"><span dir="RTL"> </span>(بعلبك)</span><span dir="LTR"> </span><span dir="LTR"> </span> শব্দটি <span dir="RTL">مركب بنائى</span><span dir="LTR"> </span><span dir="LTR"> </span> বা অপরিবর্তনীয় যৌগিক  শব্দের উদাহরণ হিসাবে আরবী ব্যাকরণের একটি অতি পরিচিত শব্দ। এটি লেবাননের একটি  প্রসিদ্ধ শহরের নাম, যা উক্ত বা‘ল দেবতার নামেই নামকরণ করা হয়েছে। কারু কারু মতে  জাহেলী আরবদের প্রসিদ্ধ দেবমূর্তি ‘হোবল’ <span dir="RTL"> </span><span dir="RTL"><span dir="RTL"> </span>(هبل)</span><span dir="LTR"> </span><span dir="LTR"> </span> এই বা‘লেরই অপর নাম। মক্কার  খুযা‘আহ গোত্রের নেতা আমর বিন লুহাই সর্বপ্রথম সিরিয়া থেকে বহু মূল্যের বিনিময়ে এই  মূর্তি নিয়ে এসে কা‘বা গৃহে স্থাপন করেন এবং জনগণকে এই বলে আশ্বস্ত করেন যে,  সিরিয়রা এই মূর্তির অসীলায় পানি প্রার্থনা করে। আমরাও এর অসীলায় পানি প্রার্থনা  করব। তাতে সিরিয়ার ন্যায় মক্কা অঞ্চলেও প্রচুর বৃষ্টিপাত হবে এবং এলাকা  শস্য-শ্যামল হয়ে উঠবে। এটাই ছিল কা‘বা গৃহে স্থাপিত প্রথম দেবমূর্তি। পরে অন্যান্য  ব্যবসায়ীরা বিভিন্ন সময়ে আরও মূর্তি এনে স্থাপন করে। এভাবে রাসূলের আবির্ভাবকালে  তার সংখ্যা ৩৬০-য়ে গিয়ে দাঁড়ায়। তবে তারা এর দ্বারা তাদের দাবী মতে ইবরাহীমী  ধর্মের তাওহীদ বিশ্বাসে কোন ত্রুটি হচ্ছে বলে মনে করত না। তারা এটাকে শিরক ভাবত  না; বরং আল্লাহর নৈকট্য হাছিলের অসীলা মনে করত <em>(যুমার ৩৯/৩)</em>।<a href="#_ftn1" name="_ftnref1" title="">[1]</a> </p>
        <p align="justify"><strong><a name="10" id="10"></a>শিক্ষণীয় বিষয় সমূহ :</strong> </p>
        <p align="justify">(১)  আহলে কিতাব হওয়া সত্ত্বেও এবং নিজেদের গোত্রে হাযার হাযার নবীর আগমন সত্ত্বেও বনু ইস্রাঈলগণ  মূর্তিপূজায় অভ্যস্ত হয়েছিল প্রয়োজনীয় শিক্ষা ও প্রচারের অভাবে। একইভাবে যদি  ইসলামের বিশুদ্ধ আক্বাদী ও আমলের প্রচার ও প্রসার না থাকে, তবে একদিন মুসলিমদের  হাতেই ইসলামের চূড়ান্ত ক্ষতি হবে। ইতিমধ্যে মুসলিম দেশ সমূহের অভ্যন্তরে  দুনিয়াপূজারী ধর্মনেতাদের হাত দিয়ে পীরপূজা, কবর পূজা ইত্যাদির মাধ্যমে উক্ত  শিরকের রমরমা বাজার চলছে। </p>
        <p align="justify">(২)  শিরকের প্রবর্তন রাষ্ট্র ও সমাজনেতাদের মাধ্যমে হ’লে তা দ্রুত ছড়িয়ে পড়ে এবং  স্থায়িত্ব লাভ করে। যেমন ইস্রাঈলের রাণী ইযবীলের মাধ্যমে বা‘ল মূর্তির পূজা শুরু  হয়েছিল। পরে সারা দেশে তা চালু হয়ে যায়। </p>
        <p align="justify">(৩)  সমাজ সংস্কারক ব্যক্তিকে আপোষহীনভাবে স্রেফ আল্লাহর উপরে ভরসা করে তাওহীদ বিরোধী  কাজের সংস্কারে নামতে হয়। যেভাবে ইলিয়াস (আঃ) একাকী উক্ত কাজে নেমেছিলেন। </p>
        <p align="justify">(৪)  মৃত ব্যক্তি বা তার কবরের কোন প্রভাব জীবিত ব্যক্তিদের উপরে পড়ে না। যেমন বায়তুল  মুক্বাদ্দাসের আশপাশে হযরত ইবরাহীম, ইসহাক্ব, ইয়াকূব, মূসা, হারূণ, দাঊদ, সুলায়মান  সহ বিগত যুগের শত শত জলীলুল ক্বদর নবীর কবর থাকা সত্ত্বেও তাদের বুকের উপরে সংঘটিত  বা‘ল দেবমূর্তি পূজার ব্যাপারে তাদের কোন প্রভাব তাদের স্বগোত্রীয় বনু ইস্রাঈলদের  উপরে পড়েনি। </p>
        <p align="justify">(৫)  সর্বদা সমাজের কিছু ন্যায়নিষ্ঠ মানুষকে তাওহীদের প্রচার ও প্রসারে আত্মনিয়োগ করতে  হয়। সবাইকে দিয়ে একাজ সম্ভব নয়। যেমন ইসরাঈলে যোগ্য লোক না থাকায় আল্লাহ পাক  জর্ডান থেকে ইলিয়াসকে পাঠান তাদের হেদায়াতের জন্য। </p>
        <div>
          <div align="justify"><br clear="all">
          </div>
          <hr size="1" width="33%" align="JUSTIFY">
            <div id="ftn1">              <span class="style1"><a href="#_ftnref1" name="_ftn1" title=""><em><strong>[1]</strong></em></a><em>. পুরা আলোচনার জন্য দ্রষ্টব্য: দ্র: তাফসীর  মা‘আরেফুল কুরআন পৃঃ ১১৫৩-৫৫; আল-বিদায়াহ ওয়ান নিহায়াহ ১/৩১৪। তবে বর্ণিত আলোচনার  সবটাকেই অকাট্য সত্য বলা যাবে না। কেননা এগুলি ঐতিহাসিক বর্ণনা। যাতে ভুল তথ্য  থাকতে পারে। কেবল কুরআনী বর্ণনাটুকুই আমাদের নিকট নিশ্চিতভাবে গ্রহণীয়। -লেখক।</em></span></div>
        </div>
      </div>


</html>
