<html>
<meta http-equiv='Content-Type' content='text/html; charset=utf-8' />
<link rel="stylesheet" type="text/css" href="styles.css" />
 <p align="justify">আল্লাহ বলেন, </p>
  <p align="justify" dir="RTL">وَاذْكُرْ فِي  الْكِتَابِ إِسْمَاعِيلَ إِنَّهُ  كَانَ  صَادِقَ  الْوَعْدِ وَكَانَ رَسُولاً  نَّبِياًّ-  وَكَانَ يَأْمُرُ أَهْلَهُ  بِالصَّلاَةِ وَالزَّكَاةِ  وَكَانَ عِندَ  رَبِّهِ  مَرْضِيًّا-<span lang="AR-SA"> </span></p>
  <p align="justify"><span dir="LTR"> </span><span dir="LTR"> </span>‘এই  কিতাবে আপনি ইসমাঈলের কথা বর্ণনা করুন। তিনি ছিলেন ওয়াদা রক্ষায় সত্যাশ্রয়ী এবং  তিনি ছিলেন রাসূল ও নবী’। ‘তিনি তাঁর পরিবারবর্গকে ছালাত ও যাকাত আদায়ের নির্দেশ  দিতেন এবং তিনি স্বীয় পালনকর্তার নিকট পসন্দনীয় ছিলেন’ <em>(মারিয়াম  ১৯/৫৪-৫৫)</em>। </p>
  <p align="justify">হযরত ইসমাঈল (আঃ) ছিলেন পিতা ইবরাহীম (আঃ)-এর  জ্যেষ্ঠ পুত্র এবং মা হাজেরার গর্ভজাত একমাত্র সন্তান। ঐ সময়ে ইবরাহীমের বয়স ছিল  ৮৬ বছর।<a href="#_ftn1" name="_ftnref1" title="">[1]</a> শিশু বয়সে তাঁকে  ও তাঁর মাকে পিতা ইবরাহীম (আঃ) আল্লাহর নির্দেশে মক্কার বিজন ভূমিতে রেখে আসেন।  সেখানে ইবরাহীমের দো‘আর বরকতে আল্লাহর বিশেষ অনুগ্রহে যমযম কূপের সৃষ্টি হয়। অতঃপর  ইয়ামনের ব্যবসায়ী কাফেলা বনু জুরহুম গোত্র কর্তৃক মা হাজেরার আবেদনক্রমে সেখানে  আবাদী শুরু হয়। ১৪ বছর বয়সে আল্লাহর হুকুমে মক্কার অনতিদূরে মিনা প্রান্তরে সংঘটিত  হয় বিশ্ব ইতিহাসের বিস্ময়কর ত্যাগ ও কুরবানীর ঘটনা। পিতা ইবরাহীম কর্তৃক পুত্র  ইসমাঈলকে স্বহস্তে কুরবানীর উক্ত ঘটনায় শতবর্ষীয় পিতা ইবরাহীমের ভূমিকা যাই-ই  থাকুক না কেন চৌদ্দ বছরের তরুণ ইসমাঈলের ঈমান ও আত্মত্যাগের একমাত্র নমুনা ছিলেন  তিনি নিজেই। তিনি স্বেচ্ছায় নিজেকে সমর্পণ না করলে পিতার পক্ষে পুত্র কুরবানীর  ঘটনা সম্ভব হ’ত কি-না সন্দেহ। তাই ঐ সময় নবী না হ’লেও নবীপুত্র ইসমাঈলের আল্লাহভক্তি  ও দৃঢ় ঈমানের পরিচয় ফুটে উঠেছিল তাঁর কথায় ও কর্মে। এরপর পিতার সহযোগী হিসাবে তিনি  কা‘বা গৃহ নির্মাণে শরীক হন এবং কা‘বা নির্মাণ শেষে পিতা-পুত্র মিলে যে প্রার্থনা  করেন, আল্লাহ পাক তা নিজ যবানীতে পবিত্র কুরআনে বর্ণনা করে বিশ্ববাসীকে জানিয়ে  দিয়েছেন <em>(বাক্বারাহ ২/১২৭-১২৯)</em>। </p>
  <p align="justify">এভাবে ইসমাঈল স্বীয় পিতার ন্যায় বিশ্বের তাবৎ মুমিন  হৃদয়ে স্থায়ী আসন লাভ করেছেন। আল্লাহ তাঁর প্রশংসায় সূরা মারিয়াম ৫৪ আয়াতে বলেন,  তিনি ছিলেন ওয়াদা রক্ষায় সত্যাশ্রয়ী’ যা তিনি যবহের পূর্বে পিতাকে আশ্বস্ত করে  বলেছিলেন,<span dir="RTL" lang="AR-SA"> </span></p>
  <p align="justify"><span dir="RTL">يَا أَبَتِ افْعَلْ مَا  تُؤْمَرُ  سَتَجِدُنِي إِنْ شَآء اللهُ  مِنَ الصَّابِرِينَ،</span><span dir="LTR"> </span><span dir="LTR"> </span> ‘হে পিতা! আপনাকে যা আদেশ করা হয়েছে, তা কার্যকর করুন।  আল্লাহ চাহেন তো আপনি আমাকে ছবরকারীদের অন্তর্ভুক্ত পাবেন’ <em>(ছাফফাত ৩৭/১০২)</em>। </p>
  <p align="justify">অতঃপর কা‘বা নির্মাণকালে পিতা-পুত্রের দো‘আর <em>(বাক্বারাহ  ১২৭-২৯)</em> বরকতে প্রথমতঃ কা‘বা গৃহে যেমন হাযার হাযার বছর ধরে চলছে তাওয়াফ ও ছালাত  এবং হজ্জ ও ওমরাহর ইবাদত, তেমনি চলছে ঈমানদার মানুষের ঢল। দ্বিতীয়তঃ সেখানে সারা  পৃথিবী থেকে সর্বদা আমদানী হচ্ছে ফল-ফলাদীর বিপুল সম্ভার। তাঁদের দো‘আর তৃতীয় অংশ  মক্কার জনপদে নবী প্রেরণের বিষয়টি বাস্তবায়িত হয় তাঁদের মৃত্যুর প্রায় আড়াই হাযার  বছর পরে ইসমাঈলের বংশে শেষনবী মুহাম্মাদ (ছাঃ)-এর আবির্ভাবের মাধ্যমে। ইসমাঈল (আঃ)  মক্কায় আবাদকারী ইয়ামনের বনু জুরহুম গোত্রে বিবাহ করেন। তাদেরই একটি শাখা গোত্র  কুরায়েশ বংশ কা‘বা গৃহ তত্ত্বাবধানের মর্যাদাপূর্ণ দায়িত্বে নিয়োজিত হয়। এই মহান  বংশেই শেষনবীর আগমন ঘটে। </p>
  <p align="justify">উল্লেখ্য যে, হযরত ইসমাঈল (আঃ) সম্পর্কে পবিত্র কুরআনের  ৯টি সূরায় ২৫টি আয়াতে বর্ণিত হয়েছে।<a href="#_ftn2" name="_ftnref2" title="">[2]</a> </p>
  <p align="justify"><strong><a name="1"></a>পিতার প্রতি শ্রদ্ধাবোধের দৃষ্টান্ত :</strong><strong> </strong></p>
  <p align="justify">তিনি পিতার প্রতি কেমন শ্রদ্ধাশীল ও অনুগত ছিলেন, তা  নিম্নোক্ত ঘটনা দ্বারা বুঝা যায়। হাজেরার মৃত্যুর পর ইবরাহীম (আঃ) যখন ইসমাঈলকে  দেখতে যান, তখন তার স্ত্রীকে কুশলাদি জিজ্ঞেস করলে তিনি বলেন, ‘আমরা খুব অভাবে ও  কষ্টের মধ্যে আছি’। জবাবে তিনি বলেন, তোমার স্বামী এলে তাকে আমার সালাম দিয়ে বলো  যে, তিনি যেন দরজার চৌকাঠ পাল্টে ফেলেন’। পরে ইসমাঈল বাড়ী ফিরলে ঘটনা শুনে বলেন,  উনি আমার আববা এবং তিনি তোমাকে তালাক দিতে বলেছেন। ফলে ইসমাঈল স্ত্রীকে তালাক দেন  ও অন্য স্ত্রী গ্রহণ করেন। পরে একদিন পিতা এসে একই প্রশ্ন করলে স্ত্রী বলেন, আমরা  ভাল ও সচ্ছলতার মধ্যে আছি এবং তিনি আল্লাহর প্রশংসা করেন। ইবরাহীম তাদের সংসারে  বরকতের জন্য আল্লাহর নিকট প্রার্থনা করলেন। অতঃপর তাকে বলেন, তোমার স্বামী ফিরলে  তাকে বলো যেন দরজার চৌকাঠ ঠিক রাখেন ও মযবূত করেন’। ইসমাঈল ফিরে এলে ঘটনা শুনে তার  ব্যাখ্যা দেন ও বলেন,  উনি আমার পিতা।  তোমাকে স্ত্রীত্বে বহাল রাখার নির্দেশ দিয়ে গেছেন। এই ঘটনার কিছু দিন পর ইবরাহীম  পুনরায় আসেন। অতঃপর পিতা-পুত্র মিলে কা‘বা গৃহ নির্মাণ করেন।<a href="#_ftn3" name="_ftnref3" title="">[3]</a> </p>
  <p align="justify"><strong><a name="2" id="2"></a>প্রথম বিশুদ্ধ আরবী ভাষী :</strong><strong> </strong></p>
  <p align="justify">ইসমাঈল সম্পর্কে রাসূলুল্লাহ (ছাঃ) বলেন, </p>
  <p align="justify" dir="RTL">أَوَّلُ مَنْ فَتَقَ لِسَانَهُ بِاْلعَرَبِيَّةِ الْبَيِّنَةِ  إِسْمَاعِيْلُ وَهُوَ ابْنُ اَرْبَعَ عَشَرَةَ سَنَةٍ-<span dir="LTR"> </span><span dir="LTR"><span dir="LTR"> </span> </span><span dir="LTR"> </span></p>
  <p align="justify">‘সর্বপ্রথম ‘স্পষ্ট আরবী’ ভাষা ব্যক্ত করেন  ইসমাঈল। যখন তিনি ছিলেন মাত্র ১৪ বছর বয়সের তরুণ’।<a href="#_ftn4" name="_ftnref4" title="">[4]</a> এখানে ‘স্পষ্ট  আরবী’ অর্থ ‘বিশুদ্ধ আরবী ভাষা’ <span dir="RTL"> </span><span dir="RTL"><span dir="RTL"> </span>(</span><span dir="RTL">العربية الفصيحة البليغة)</span><span dir="LTR"> </span><span dir="LTR"> </span> এটাই ছিল কুরায়শী ভাষা (<span dir="RTL">لغة قريش</span><span dir="LTR"> </span><span dir="LTR"> </span>),  যে ভাষায় পরে কুরআন নাযিল হয়। এর দ্বারা প্রমাণিত হয় যে, সকল ভাষাই আল্লাহ কর্তৃক  ইলহামের মাধ্যমে সৃষ্টি হয়েছে। ইসমাঈল ছিলেন বিশুদ্ধ কুরায়শী আরবী ভাষার প্রথম  ইলহাম প্রাপ্ত মনীষী। এটি ইসমাঈলের জন্য একটি গৌরবময় বৈশিষ্ট্য। এজন্য তিনি ছিলেন  ‘আবুল আরব’ <span dir="RTL"> </span><span dir="RTL"><span dir="RTL"> </span>(أبوالعرب)</span><span dir="LTR"> </span><span dir="LTR"> </span> বা আরবদের পিতা। </p>
  <p align="justify">অন্যান্য নবীগণের ন্যায় যদি ইসমাঈল ৪০ বছর বয়সে  নবুঅত পেয়ে থাকেন, তাহ’লে বলা চলে যে, ইসমাঈলের নবুঅতী মিশন আমৃত্যু মক্কা  কেন্দ্রিক ছিল। তিনি বনু জুরহুম গোত্রে তাওহীদের দাওয়াত দেন। ইস্রাঈলী  বর্ণনানুসারে তিনি ১৩৭ বছর বয়সে মৃত্যুবরণ করেন ও মা হাজেরার পাশে কবরস্থ হন’।<a href="#_ftn5" name="_ftnref5" title="">[5]</a> কা‘বা চত্বরে  রুকনে ইয়ামানীর মধ্যে তাঁর কবর হয়েছিল বলে জনশ্রুতি আছে। তবে মক্কাতেই যে তাঁর  মৃত্যু হয়েছিল, এটা নিশ্চিতভাবে ধারণা করা যায়। </p>
  <p align="justify">ইসমাঈলের বড় মহত্ত্ব এই যে, তিনি ছিলেন  ‘যবীহুল্লাহ’ অর্থাৎ আল্লাহর রাহে স্বেচ্ছায় জীবন উৎসর্গকারী এবং তিনি হ’লেন  শেষনবী মুহাম্মাদ (ছাঃ)-এর মহান পূর্বপুরুষ। আল্লাহ তাঁর উপরে শান্তি বর্ষণ করুন।  তাঁর সম্পর্কে ইবরাহীমের জীবনীতে আলোচিত হয়েছে। </p>
  <p align="justify"><strong><a name="3" id="3"></a>যবীহুল্লাহ কে?</strong><strong> </strong></p>
  <p align="justify">উক্ত বিষয়ে মূলত: কোন মতভেদ নেই। কেননা মুসলিম ও  আহলে কিতাব প্রায় সকল বিদ্বান এ বিষয়ে একমত যে, তিনি ছিলেন হযরত ইসমাঈল (আঃ)।  কেননা তিনিই ইবরাহীমের প্রথম পুত্র এবং হাজেরার গর্ভে জন্ম। তিনি মক্কাতেই বড় হন।  সেখানেই বসবাস করেন এবং সেখানেই মৃত্যুবরণ করেন। কুরবানীর মহান ঘটনা মক্কাতেই ঘটে।  তিনি কখনোই কেন‘আনে আসেননি। পিতা ইবরাহীম তাকে নিয়ে মক্কায় কা‘বা গৃহ নির্মাণ  করেন। </p>
  <p align="justify">পক্ষান্তরে ইসহাকের জন্ম হয় কেন‘আনে বিবি সারাহর  গর্ভে ইসমাঈলের প্রায় চৌদ্দ বছর পরে। শৈশবে তিনি মক্কায় এসেছেন বলে জানা যায় না।  পবিত্র কুরআনের সূরা বাক্বারায় ১৩৩,৩৬, ৪০; সূরা আলে ইমরান ৮৪, নিসা ১৬৩, ইবরাহীম  ৩৯, ছাফফাত ১০০-১১৩ আয়াতগুলিতে সর্বত্র ইসমাঈলের পরেই ইসহাক ও ইয়াকূবের আলোচনা  এসেছে। এব্যাপারে সকল ইস্রাঈলী বর্ণনা একমত যে, ইসমাঈলের জন্মের সময় ইবরাহীমের বয়স  ছিল ৮৬ বছর। পক্ষান্তরে ইসহাক জন্মের সময় ইবরাহীমের বয়স ছিল অন্যূন ১০০ বছর এবং  সারাহর বয়স ছিল অন্যূন ৯০ বছর। </p>
  <p align="justify">নিঃসন্তান ইবরাহীম বৃদ্ধ বয়সে আল্লাহর নিকট একটি  ‘নেককার সন্তান’ প্রার্থনা করেছিলেন। যেমন <span dir="RTL">رَبِّ هَبْ لِي مِنَ  الصَّالِحِينَ، فَبَشَّرْنَاهُ بِغُلَامٍ  حَلِيمٍ</span><span dir="LTR"> </span><span dir="LTR"> </span> ‘হে আমার প্রতিপালক! আমাকে একটি সৎকর্মশীল সন্তান দান কর।’ ‘অতঃপর আমরা তাকে একটি  ধৈর্যশীল পুত্রের সুসংবাদ দিলাম।’ <em>(ছাফফাত ৩৭/১০০-০১)</em>। আর তিনিই ছিলেন  প্রথম সন্তান ইসমাঈল। অতঃপর ইসমাঈলের কুরবানীর ঘটনা শেষে যখন ইবরাহীম কেন‘আনে  প্রত্যাবর্তন করেন, তখন সেখানে ফেরেশতাদের আগমন ঘটে। যারা লূত-এর কওমকে ধ্বংস করতে  যাওয়ার পথে তাঁর বাড়ীতে যাত্রা বিরতি করেন এবং সারাহর গর্ভে ইসহাক জন্মের ও তার  ঔরসে পরবর্তীতে ইয়াকূব জন্মের সুসংবাদ প্রদান করেন <em>(হূদ ১১/৭১)</em>। সূরা ছাফফাত  ১০১ আয়াতে ইবরাহীমকে একটি ধৈর্য্যশীল সন্তানের সুসংবাদ শুনানোর পরে কুরবানীর ঘটনা  বর্ণনা শেষে ১১২ আয়াতে বলা হয়েছে <span dir="RTL"> </span><span dir="RTL"><span dir="RTL"> </span> وَبَشَّرْنَاهُ بِإِسْحَاقَ نَبِيّاً  مِّنَ الصَّالِحِينَ</span><span dir="LTR"> </span><span dir="LTR"> </span>‘অতঃপর আমরা তাকে ইসহাক জন্মের সুসংবাদ দিলাম যিনি  নবী হবেন ও সৎকর্মশীলগণের অন্তর্ভুক্ত হবেন’ <em>(ছাফফাত ৩৭/১১২)</em>। উক্ত আয়াতগুলির  বর্ণনা পরম্পরায় স্পষ্ট বুঝা যায় যে, প্রথম সুসংবাদ প্রাপ্ত সন্তানটি ছিলেন  ইসমাঈল, যাকে কুরবানী করা হয়। অতঃপর সুসংবাদ প্রাপ্ত সন্তান ছিলেন ইসহাক। যেমন  ইবরাহীম (আঃ) আল্লাহর প্রতি কৃতজ্ঞতা প্রকাশ করে দো‘আ করেন <span dir="RTL">الْحَمْدُ لِلّهِ  الَّذِيْ وَهَبَ لِيْ عَلَى الْكِبَرِ إِسْمَاعِيْلَ وَإِسْحَاقَ إِنَّ رَبِّيْ لَسَمِيْعُ  الدُّعَاء-</span><span dir="LTR"> </span><span dir="LTR"> </span> ‘সমস্ত  প্রশংসা আল্লাহর জন্য যিনি আমাকে বৃদ্ধ বয়সে দান করেছেন ইসমাঈল ও ইসহাককে। নিশ্চয়ই  আমার প্রতিপালক অবশ্যই দো‘আ কবুলকারী’ <em>(ইবরাহীম ১৪/৩৯)</em>। এখানে তিনি  ইসমাঈলের পরে ইসহাকের নাম উল্লেখ করেছেন। উপরোক্ত আলোচনায় একথা স্পষ্ট হয় যে,  যবীহুল্লাহ ছিলেন ইবরাহীমের প্রথম সন্তান ইসমাঈল। </p>
  <p align="justify">এক্ষণে পূর্বের ও পরের যে সকল বিদ্বান ইসহাককে  যবীহুল্লাহ বলেছেন, তারা মূলতঃ ইসরাঈলী বর্ণনাসমূহের উপর নির্ভর করেছেন। যার প্রায়  সবগুলিই কা‘ব আল-আহবারের বর্ণনা থেকে নেওয়া হয়েছে। এই ইহুদী পন্ডিত হযরত ওমর (রাঃ)-এর  খেলাফতকালে ইসলাম গ্রহণ করেন এবং তাওরাত বিশেষজ্ঞ হিসাবে খ্যাত এই ব্যক্তি নানা  বিকৃত বর্ণনা পরিবেশন করেন। এটা ছিল আরবদের প্রতি ইহুদীদের চিরন্তন বিদ্বেষের  বহিঃপ্রকাশ মাত্র। কেননা ইসমাঈল ছিলেন আরব জাতির পিতা। যিনি হেজাযে বসবাস করতেন।  আর তার বংশেই এসেছিলেন শেষনবী মুহাম্মাদ (ছাঃ)। পক্ষান্তরে ইসহাক ছিলেন ইয়াকূবের  পিতা। যিনি কেন‘আনে বসাবস করতেন। আর ইয়াকূবের অপর নাম ছিল ইস্রাঈল। যার দিকেই বনু  ইস্রাঈলকে সম্বন্ধ করা হয়। ফলে হিংসুক ইস্রাঈলীরা আরবদের সম্মান ছিনিয়ে নেয়ার জন্য  আল্লাহর বাণীকে পরিবর্তন করতে চেয়েছে এবং ইসমাঈলের বদলে ইসহাকের নাম যবীহুল্লাহ  বলে প্রচার করেছে। যা স্রেফ মিথ্যা ও অপবাদ মাত্র।<a href="#_ftn6" name="_ftnref6" title="">[6]</a> </p>
  <div class="style1"><br clear="all">
      <hr size="1" width="33%" align="left">
      <div id="ftn1">        <a href="#_ftnref1" name="_ftn1" title=""><strong>[1]</strong></a>. আল-বিদায়াহ ওয়ান-নিহায়াহ ১/১৭৯ পৃঃ।</div>
    <div id="ftn2">        <a href="#_ftnref2" name="_ftn2" title=""><strong>[2]</strong></a>. যথাক্রমে সূরা বাক্বারাহ ২/১২৫, ১২৭-১২৯, ১৩২, ১৩৩,  ১৩৬, ১৪০=৮; আলে ইমরান ৩/৮৪; নিসা ৪/১৬৩; আন‘আম ৬/৮৬; ইবরাহীম ১৪/৩৯; মারিয়াম  ১৯/৫৪-৫৫; আম্বিয়া ২১/৮৫-৮৬; ছাফফাত ৩৭/১০১-১০৮=৮; ছোয়াদ ৩৮/৪৮। সর্বমোট =২৫ টি \</div>
    <div id="ftn3">        <a href="#_ftnref3" name="_ftn3" title=""><strong>[3]</strong></a>. বুখারী ইবনু আববাস হ’তে হা/৩৩৬৪ ‘নবীগণের কাহিনী’  অধ্যায়।</div>
    <div id="ftn4">        <a href="#_ftnref4" name="_ftn4" title=""><strong>[4]</strong></a>. ত্বাবারানী, আওয়ায়েল; ছহীহুল জামে‘ হা/৪৩৪৬;  আল-বিদায়াহ ওয়ান নিহায়াহ ১/১৮০।</div>
    <div id="ftn5">        <a href="#_ftnref5" name="_ftn5" title=""><strong>[5]</strong></a>. আল-বিদায়াহ ওয়ান নিহায়াহ ১/১৮০।</div>
    <div id="ftn6">        <a href="#_ftnref6" name="_ftn6" title=""><strong>[6]</strong></a>. বিস্তারিত দ্রষ্টব্য : তাফসীর ইবনে কাছীর, সূরা ছাফফাত  ১০০-১১৩।</div>
  </div>
</div>

</html>
